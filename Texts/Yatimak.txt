вуӌ на-вуӌ йи Йатӣмак вуӌ. wӣ-йā йи мом виц. дӣ дон ху умр-индер йак бор мис тар ваӌ на- ниẋтӯйӌ. панаwдо-ат хегоw-р wӣ мом гадоӣ чӯӌ-ат wуӌ-и wӣ-р. миϑ-о вуӌ-дӣ wӣ мом гāẋт тар wӣ лувӌ-и: э набос то цонд-аϑ аз тор таж-ум, ту-ат мис манд ғулā суӌ. йак бор тар ху йор-ат рафиқ час wāδ цонд кор-ен кин-ан. ту йидā йакбор мис аз малā на-ниẋтей. wӣ мом wӣ-р дар насиāт сат-ат йā мис дар фикр δод. бāд наẋтӯйд тар дарго ху йи моϑ-и зоẋт ху раwон сут. хӣлак ӌой тӯйд –ат дар фикр δод: тар чидом тараф сāм. 
	хай, аз қишлоқ ниẋтӯйд-ат йи ӌо донд лап чирм wуц-ан-д. Йатӣмк ẋоӌ йат хо лувд: аӌаб та дāδ аз мун на-хар-ан. ху цем биδем-т хо, ху моϑ аwолā уф тор чӯг. wāδ-ан фук-аϑ мог. бāд-ӣ қалам зоẋт хо, ху моϑ тӧр-и нивишч-д: ба йак δедо-и му чил деw-ан алок сат. хай, аз дӣ нивишч хо во раwон сут. 	
	хилак ӌой тӯйд-ат цонд даẋт-ат бийабон сар чуг, йи ӌоййат-иди йи қẙл wӣр дичор сут. ар ум қẙл дон лап ẋарпоӌ сифц йаст-д ар йакдигар-ан зарwин. Йатимак то аз диф сифц-ен wӣнт-ат во дар ларзā δод хо лувд: удло чил деw-ум δод-ат дāδ-т мāнд аз мун хāр-ан. эндер мис ху цем биδемт хо ху моϑ аwолā чӯг. аwол-и чӯг-ат ẋарпоӌсифцен-ан хуч-хуч-ак сат. войи ху моϑ  тӧр нивишч: ба йак δедои мун чил деw-ан алок сад. бāд ху мāғз инӌӣвд ху хуб-аϑ чуртонӣ сут-д азум  аӌаб зӯр палавон-ат ми донд wахт-ум ар хонā носч. мунā зиб-д доим-ум дар сафар вуδӌ. Йатимак диф дон фикр ху дил индер наwзимт ху во тар пон δод. 
	алқисса, хилак ӌой туйд, дигар понтайд мис wай наварδед. ам туẋнā-ат, ам гуẋнā-ат понд тезд, оқибат маӌбӯр сут, дигар wи-йā аракат нарид, йи жер бун авуӌ ху па ум бер аẋовд. хай, йид ẋāб ба рӯз мубаддал сат-ат хор пал чуг, гарми аз wӣ δод-ат агā сут. Йатӣмак индаwд хо маwз-маwз тар понд δод. хай, цонд шошзор-ат цонд жерзор тай чӯг-ат тар йи дāхт фирепт. тар ум даẋт-и назар чуг-д на кāл-ат на пеδ. айрон сут ху рӣд. аз мим-т аз царāнг сāр кин-ум. охир дӣ-р ик дас фикр йат-д аз ик мим мобайн дāẋт-ум зоẋт ху раwон сāм. йо-йум  муг-ат, йо-йум рӣд. 
	алқиссā, цонд ӌойи дим даẋт δод-ат йи малā от сут, бад-и δост-ат пеδ индер қуwат пиδо сут ху тӣз-тӣз панд пай тайд. хай, тар wи малā хӣз фирепт, индаwд арум, чуẋт арум йид малā дас сир фасон йаст-д, фук ӌой-аϑ тозā чуӌ-ин, бер рост чуӌ-ин. дӣг арδон* тӧр ум ғем баwин чуӌ-ӣн. хай, дигар ман Йатӣмак –р йи-тарйи ат ӡилуққаст зибуд пи арδон дӣг-а ум ғем сонт тӣз-аϑ чуẋти-д гӯẋт арум индомбаẋ чӯӌ-ат поẋч-анд ас wӣ. Йатӣмак сар ғуллā ахсон зоẋч ху даwоми чӯг хегоw самаӌ-аϑ. аз дӣ тайор чӯг сӣр сут. аз дигар гӯхт ар йи ӌуwол танбā чӯг хӯ-р туẋā-р. хай, дим ӌуwол барӌой чӯг хо, ху моϑ зоẋт ху δод ху wеwз ху сараке тӧр аẋовд. лувд йи дӯс ху дāм δāм. бāд тар хуδм δод.
	 йид миϑ вигā сад-ат деw-ен-ан озир сад. йикид чӧд бāд вуδӌ дуwоздā вродарā. дāδ дуwоздā виродāр сар ғуллā сар пирод-ат, дāδ дигар-ан ди дāм тӧр-ат тар ху чод-ан наздик сад-ат, ик донд сад метр дигар-ат ик ди сар ғуллā виродā пуф-пуф хоксор адух сут. бāд сари қāр-ан сат ху тӣз-ан сат дивӧр –ан ат чӯг ху индӣδд-ан. Йатӣмак-ан wи моϑ –ан аз wи кāл бер тӣжд ху ика сар ғуллā виро аз wӣ моϑ-тӧр дараw хаẋ-аϑ ẋойд сут. ум тӧр нивишч-д: йи δедои мун моϑ қати чил деw-ан алок сат. деwен-ан к-аз дӣ -ан то ẋуд-ат ар йакдигар-ан зарwӣн сат ху тӧр аз йакдигар-ан зибад ху аз сāм-ан бал-йā аз дӣ чод ниẋтойд. тар дарго-ан ниẋтойӌ арāқ ар уф шаw-шаw тезд. нафāм-ан к-аз дӣ бало царанг аз ху халос кин-ан. хай, амдигар-ан пай паwст сат царāнг мāш кин-ан аз ху чод аз дӣ зwоδ-ан. икā сар ғуллā вирод гāẋт тар диф: тама мāнд хубаϑ фикр кин-ат, йā йи калтак қатай чил деw зоӌ-ат мāш-ан цонд. мāш йи луқмā мис wӣ-р на-саw-ам. хай, лувд дигар мāнд илоӌ нист-ат сар пиро мāнд аз ар wӣ хӣз индӣδ-ум. чуẋт-аф бинӣд-ум тима зибан-аф. хай, йид двӧр ат чӯг ху индӣδд. сут тар wи кāл хӣз бар сари ӡуқ δед-ат йā дараw марɣан сẙд. йид аз сāм ху wуẋ бинêст хо ху кол чукч па ситан ху аз дӣ чод зибуд. дӣ виродар-ан чоẋч-иди уẋ па дӣ нист-ат тар дарго ниẋтӯйд ху wêẋт.  дигар мāнд йиw мис ар дӣ хӣз зарā накиẋт. оқибат-ат дāδ деw-ен-ан ик дас хулосā-ан йат, мāш бойад сāн тар потẋо хӣз wӣ-р кин-ан хабар йа-т дӣ зиwêстоw вāрδӣд. дāδ-ан тойд-ат Йатӣмак агā сут хо индаwд, чоẋт-д wӣ моϑ wӣ калвеwз нист. индаwд ар пайгā хо қадам-и δӧд-ат wӣ назар wеẋт wӣ моϑ тар-ум. лувд: удло! к-ар мӣ чуд и-ким моϑ мис понд тезд, дон ӌāт фук чӣз-аϑ арẙ тайорā, аwқот пухчӣн, бер wиδӌ-ин-ат амо одам нист. бāд наẋтӯйд тар ваӌ, йид мӣϑ ẋāб сат. лувд: э, аз мāнд тар кā сāм. бер wиδӌ-ин, гӯẋт йаст, нусч-ум арẙд δаw арāй рӯз. хай, индиδӌ ар чод хо, ху ӌаwол ғем-и ат чӯӌ, гӯẋт зиwосч хо давоми чӯӌ хего. ар цонд вӣр форт хӯӌ хо, ху ӌаwол ғем-и инцувӌ ху аẋовд. 
	қисса анӌāв-ум дāδ деw-ен-ан фуẋ –друм тӧр потẋо хӣз фирепт-д: ай потẋойи олам, мāш хонā индер дас пāлаwон ниẋтӯйӌ-д йакбор δедои wӣ калтак қатӣ чил деw зент. потẋо то диф гāп ẋуд-ат хуш сут. лувд: саw-ат зоз-аф  аз wӣ ху вāр-аф. дāδ-ан хайол чӯг-д потẋо-т мāш-р йордам киẋт. потẋо во аз диф-аϑ рамод. виродар-ан маӌбӯр сат хо тойд-ан. дим ẋāб-ан рух чӯг-ат сāраки-ан ху малā хӣз ӌāм сат, к-аз wӣ сар ӡул виро-ан ху-йā маӌбӯр чуг ху лувд-ан: йак-ум-ат ӡул ту, дуйум-ат шут ту, па тā-т йā на-киẋт. лувд-ат аз wӣ ху даδ-ан аз wӣ зоẋт ху тойд-ан. хай, йид деw ларзā киẋт-ат индӣδд, чоẋч Йатӣмак ғал носч нêхтӧр. йид сут салом wӣ-р чуг ху тазӣм ху лувд: э пāлавони машҳур, потẋо тар ху хӣз таклӣф тā чӯӌ. деw то дас лувӌ-ат, йā ху мартабā-йи баланд чу ху паwст аз деw, азу тар потẋо хӣз цонд миϑ понд. деw ларзā-ларзā ӌаwоб δод: азӯд тарум нимрӯз панд мис нист. хай, дас ди ваwд лувд, тойд-ан. Йатӣмак ху моϑ қати пиро-ти деw дӣ дамтӧр, аз чод-ан ниẋтойд. Йатӣмак чоẋч-д йоздā деw-и дигар-ен тар дарго-ан wировӌ. даδ йоздā деw-ан аз ẋоӌ йач ху Йатӣмак - ран тāзӣм чӯӌ. Йатӣмак пиро-ат деw-ен дӣ дамтӧр ху тойд-ан тар понд мāнд орои сухан диф-р нист-дэ аз ẋоӌ тар йакдигар гап на- δāδ-ан. 
	алқиссā, аз сāм арақ ар диф-р тӯйд-ат, тар қаср потẋо-йан фирепт. ар қаср-ан даромад чӯд, потẋо цем δод Йатӣмак-тӧр ху лувд: эй пāлаwон, фāм-д чӣз ӌāт-ум аз тā қӣwд? Йатӣмак лувд: на-wизон-ум чӣз ӌāт-ат му қиwд, аз-ум илми ғайб на-ẋойӌ. қасрбон деw-ен-ан цем тар цем сат хо, ху дил-ен индер-ан лувд: ақӣқат пāлаwон йид вуӌ дас сухан потẋо-р йид ца киẋт. потẋо-йи деw-ен гāẋт тар Йатӣмак: мунā δаw шарт тā-р. йак-ум боғ-индер аɣдар wум зедо, дуюм ӌингал индер шер, ум зедо. ар боғ аɣдар одам на-лāкиẋт на туд хег-ат на нош хег, ар ӌингал шер жоз чег на-лāкиẋт. к- аз диф δаw чӣз-ат-д аз мāш халос чӯг, номи потẋо-ум аз-ат, тамом-ат ту. Йатӣмак гāẋт тар потẋо: йи мӣϑ wахт мӯ-р δāδ аз фӣкр кин-ум. хай, лувд башāнд, йи мӣϑ тā-р wаẋт. 
	Йатӣмак аз қаср наẋтӯйд йат йи тозā ӌой индер ху дар фикр δод-ат йи кампӣр озир сат лувӌ: э ту-ат чӣз ху кāл инӌӯвӌ. Йатӣмак чуẋч тар кампӣр хо лувӌи: э модар, ту аз мун чӣз паwс. на-ум аɣдар wинч-ат на шер. аз-т уф зедо на-варδӣм, wāδ-т аз мун ẋāр-ан. э, лувӌи ту ғам мак-ин сāри са тар потẋо хӣз. йи ғуллā найзā аз wӣ парӌев вахт-и намоз-ат индӣδ ар ум боғ. сифан па туд хоẋ, хор пал киẋт-ат аɣдал-т тā бӯй аз ум δет-ат йā –т  йоδд. то тā пабер wировд-ат найзā-ат зоẋт ху δод-ат аз ум йā-т мирт. бāд-ат сут тар қаср потẋо аwқот-ат хӯг ху ẋāб тар-ум мā-ниϑ йед тар мун хӣз. к-аз дӣ нақл Йатӣмак-р кампӣр чуг ху зоẋт аз wӣ ху тойд тар ху чод. дим ẋаб кампӣр Йатӣмак-р иззат–ат урмат чӯг ху дӣ бер wиδд ху аẋовд-ан. алқиссā, инӌāв-ан дим ẋāб рух чу ху ẋāб-аϑ индаwд ху туйд тар қаср потẋо. Йатӣмак ар қаср индиδд, потẋо-р тāзӣм чуг ху аз потẋо лувд: мӯ-р йи найзā дāк дигар мӯ-р йи чӣз-аϑ даркор нист. найзā-йи зоẋт ху тӯйд тар кампӣр малā. ẋāб аẋовд-ат wахт намози кампӣр аз wӣ агā чуг. ху найзā зоẋт ху к-ар ум боғ, сифод па туд хоẋ. 
	алқиссā, инӌāв-ан, йид рӯз сафед сат-ат, хор пал чӯӌ-ат, йид аɣдал мис пиδо δод. аз Йатӣмак фуру пай тежд-ат йид ларзā-ларзā-ат найзā аз дӣ δост wеẋт ху ар дим ғем индӣδд-ат аз дим хун ниẋтойд. йид йилав палатак чу ху, ум ӌон наẋтӯйд. бāд аз цонд wахт wӣ Йатӣмак-а wӣ уẋ тар wӣ йоδд аɣдар расторӌӣн-аϑ миwц. аз хуши аз дирахт хāвӌ ху ар ху пӯст на-wизд. сут ху индӣδд ар қаср потẋо. потẋойи деw-ен аз йи кор-ум (бало) тама халос чу. деw мāнд дӣ гāп боwар на-киẋт. цонд пāлаwон-ен-ан вад ум вāр-аф наδод-ат ту-т царанг вāрδод. хай боwар на-кини рими ху-йā йи одам арам. потẋо ху-йā йи ғулом қиwд ху рамод ку са йим-та рост лувд йо дуруғ. ғулом гирйā-ат нолā киẋт-ат ẋоӌ ба ẋоӌ сут wӣ цем δод аɣдар тӧр-д йā рост чӯӌ-ӣн. аwал-и боwар на-чӯӌ. лувд мумкин йид тар хӯδм, аз ум кāл йоδд найзā ғал ар ум ғем хāẋ-ат ум хӯн наẋтӯйӌ. бāд жеẋто-жеẋт-т саwд тар потẋо хӣз ху лувд: эй потẋо, йид рост лувд, йид-и wахт аз ум зоӌ. потẋо-йи ху āли ẋāр ӌӣғ δоӌ ху тойд-ан ум тамоẋо. ар боғ-ан саӌ-д йā аɣдал расторӌин-аϑ рисц. хуб тамошо-ан аз ум чӯӌ-ху, йат-ан ар қаср ху Йатӣмак-ан тахти зарринтор носч хуб иззат-ат урмат-ан аз wӣ чӯӌ ху Йатӣмак гāхт тар потẋо лувд: хāб мӯ-р δāδ ӌиwоб. сāри во сāм ар ӌингал. потẋо во wӣр лувд: аранг тāр ца форд ху дил тӧр кӣн. аwқотwорӣ-ан wӣ-р дāчуг ху зоẋт ху индаwд ху тӯйд тар кампӣр хӣз. Йатӣмак гāẋт тар кампӣр –д: ā нāн,аɣдал-ум зод-ат шер-т мāнд ца-рāнг кин-ум. лувд: эй бос, ғам мā-кин, ми ẋāб тāр кин-ум пāй, кин-ум аз wӣ ар қанор. баробар ẋāб-ат индаwд ху са ар ӌингал йи ғуллā жер-т сифāн ум тӧр ху ниϑ. wахти намоз-ат шер-т аз ум жер бер ниẋтезд. капор-ат зоẋт ху δод-ат ум мāғз-тор йā-т wирāвд, wай-т тис саwд ху ид ар ум ғем. йā-т гумон киẋт-д мун мағз ẋичêфч .wахт намоз жер дар раwзā δод-ат Йатӣмак-ā мис wӣ ӌон дар раwзā δод. wӣ δост ларзā-ларзā ат капор аз wи δост wеẋт ху δод ум мāғз тӧр пиẋт-пиẋт-ак. шер би-wуẋ сат, йā мис цонд wахт би-wуẋ рид-ат ба wуẋ йат-ди шер ғал-аϑ мис би-wуẋ. даδ ɣанӡӣл-и хапаст чӯг wум мāк тӧр ху тар ẋāр раwон сат. бāд аз цон wахт аз ẋāр час-ан-д Йатӣмак шер тӧр сиwор-ат йат. тар потẋо хабар δāδ-ан-д Йатӣмак шер на-зуӌ – ат зиндā-аϑ ум тӧр сиwор-ат йат. потẋо аз ху қаср ху хизматгор-ен қат-и ниẋтӯйӌ-д Йатӣмак шер вӯӌ-ат па дирахт бун-и вусч. бāд-ан Йатӣмак wиδд ар қаср ху потẋо-йи āли ẋāр фук-аϑ қӣwд ху ба муносибати аз аɣдал-ат шер халос сидоw ӌāт-и калтā зийофат барпо чу. хай, дим ẋāбан ху зиёфат қати рух чӯӌ-ат, Йатӣмак гāẋч тар потẋо: а потẋойи олам, мӯ-р иӌозат δā, мунā йиw-аϑ мом, цонд wахт аз ум на-wӣнч, сāм тар ум хӣз. потẋо лувд: аз дӣ бедӧр нист. δод ху хизматгор-ен-ти фармон чил аẋтур бор аз зар-ат зеwар, аwқотwори, пуẋокwори wез кин-ат ху мāш аз дӣ рухсат кин-ан. 
	бāд аз дӣ цонд wахт наwжод-ат, йи одам йат потẋо-р лувд-д: потẋо ар чӣз фармон-ат ца δод иӌро сут. чил аẋтур wез-ат ца лувд, фук-аϑ-ен wез чу. потẋо ху хизматгор тӧр фармон δод-д ик wāδ дуwоздā виродар-ан ца аз дӣ тар мāш хӣз ца вуг, wāδ во дӣ зоз-ан ху айос-ан ба ӌойдод дӣ фиреп-ан. бāд аз йи ошпухтан дāδ диwоздā виродāр-ан дар пеши потẋо озир сат. потẋо гāẋт тар уф: аз ми пāлаwон зоз-аф ху фироп-аф тар ми чод ху аз ми хāт зоз-аф ху вāр-аф мӯ-р тамāш-аф аз дӣ фропт йо нā. хай, Йатӣмак дӣ қати хайру хуш чӯг ху дāδ диwоздā деw-ан дӣ қати ху индаwд-ан ху тойд-ан. алқиссā, хилак ӌой-ан тойд-ат Йатӣмак дар фикр δод к-аз диф диwоздā деw ху қати кā зоз-ум арай айос-ум–ат дигар гаẋт кин-ан. тар деw-ен чод-ан фирêпт-ат Йатӣмак гāẋт тар уф «тама манд фук-аϑ мун қати ка сāw-аф. тама арай деw мун қати саwан-ат дигар ху чод хӣз ниϑ-ан». wāδ дигар-ан хуш сат дӣ хуб аз мāш wжӣпт, йи ӌо аз мāш на-зод нā. δаw арай-ан маӌбӯронā wӣ қатӣ –ан индаwд ху тойд. 
	алқиссā, чанд-ин рег-ат регистон-ат, чӯл-ат чӯлистон-ан тай чӯг-ат тар Йатӣмак ӌой-ан фирепт. wи моми чоẋт-ди Йатӣмак аẋтур тӧр саwор арай деw қати йат. деw-ен –ан wӣ wез-ан хамбонт, ху ар wӣ хонā-ан δод лай ат йā уф-р хāт нивишч-д аз мун-ан сиат саломат-аф фиропт ху мун мом δост тӧраф δод ху дāδ-ан тойд. деw-ен-ан хилак ӌой тойд-ат аз ӌингал рупцак уфр дичор δод. паwст аз уф-д: э деw-ен тимā-аф тар кā вад. wāδ-ан тарих ум-р нақл чӯг. рупц-ак лувд: уф-р тима-аф аӌаб биақл нист. Йатӣмак аз мурч-ак –аф ẋоӌ δорд-ат дон-р йā сути-дӣ пāлаwон аз wӣ лув-ат. тей-ат мун қати аз аз-wӣ зāн-ум, wӣ мол хӯ-р кин-ан тақсим ху кайф кин-ан. wāδ δāw деw-ан боwар на-чӯг гаẋт-ан на-чӯг, йā ғулā-дӧр дӣ нимбоwар вид wирӯвд. рупцак лувд: агар бо wар на-кини аз дим ху ваẋ зоз ху йи нул дум-а кӣн па мун мāк-ат йиw кӣн па ху меδ. йи чӣз воқиā ца саwд, пец гāрδ ху ай кин. 	
	алқиссā, деw вāẋ чӯг ум па мāк ху хуб-аϑ аз забо-ат йā пиро ху гаẋт-аф чу. кампӣр уẋтур-ен-р wоẋ wеδд наẋтойд-д рупцак пиро деw ум дāм-тӧр-ат йат-ен. кампӣр ху wоẋwиδд лачӯӌ ху аз сāм индӣδд ар ху набос хӣз. ум набос чоẋт-д wӣ мом уẋ паридā-ат индид, паwст-и: э мом, тā-р чӣз сут? э мом-ик рупцак пиро-ат деw wӣ дам-тӧр-ат йат-ан. қарор мом, биғам ваw, иф-т ман аз соз кин-ум. Йатӣмак тӣз-аϑ сифод па дишāд ху ба аwози баланд қиwд: э рупцак, аӌаб нолоиқ-ат нист. доим-ат арāй деw мӯ-р вуг, нур йӣw-аϑ. деw то аз дӣ ẋуд-ат пец гāẋт тар зибо ху аз сāм жозд-и-д ар ӌингāл ху тар зибо част-д па вāẋ рупцак кул-ат ди-га ғиравӌā сиц. кампӣр-ат ум набос-ан аз бало халос сат, оромонā-ан ху зиндаги даwом чу. 