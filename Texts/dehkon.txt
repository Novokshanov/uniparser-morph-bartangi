мӣϑ-о ваwд деқон ху зимц чӣриӡ чӯг. нигамон аз зимц дарӯн йи кузā наẋтӯйд. кузā ғем тарабо чӯг дӣ йа аз тило ɣак. wӣ ху умри индер йак бор мис тилло на-wинч-ат, лап камбағал вӯӌ. то тило тӧр wӣ цем δод-ат ик-дон хуш суд дӣ илоӌ-аϑ нист. ẋапасти кузā аз замин зоẋт ху ар йи қоп-кайwнд δод ху йи ӌой дигер барӌой чӯг. ик дӣ wахт индер аз δар йи суwор пиδо суд. деқони ар ху зорδ-аϑ фикр чӯг-дӣ агар ик дӣ одам к-аз дим кузā ца wӣнт-ат потẋо-ри хабар ца δет аз мун багандаги киẋт. бедӧр ик-кид дӣ қӣwв-ум аз wӣ баробар тақсим  кин-ан. 
	суwор ху понд-тӧр раwон вуд. деқони йи-лāв тамоẋо аз wи чӯг ху тар ху хӣз wӣ қӣwд. суwор тар wӣ хӣз йат салом чу ху  паwст: э вирод, чӣз гāп та-йā, дӣ аз понд-ат мун ца қипонт. деқон хӯр-аϑ лувд: арӌо-ца дӣ на-wӣнч. бӣдарак-аϑ-ум қӣwд аз дӣ. манд-ри ца на-қӣwӌ-ум икā бедӧр вуӌ. дӣ ри ич-аϑ на-лув-ум аз. бāд тар суwор гāẋт: э вирод, ту час ху лув му-р к-аз миф δаw ẋоӌ индер чидом бедӧр? йā дарқāр δод ху: э ẋоӌ-пуц чӣз-рат аз мун дим  бидарак гāп аван аз понд тӧр гарδонт. ху даδ во раwон сут. йи лāв понд тӯйд. деқон во йи-лāв чурт ху-р δод ху ар wи зорδ wош-wош δод: хо-йим ик дӣ одам аз-ум кузā тило-қати wӣнч, донд авāн пас муни ху қāр сифонт. мāнд аррāнг ца ваwд саwд ху потẋо хӣз ти лувд.
	во аз рāгузар дараw кӣwд-оw сут. амо йā ич-аϑ на-ниғуẋт. хаẋдӧр дараw қӣwд-оw сут: ай вирод, мāнд йед, рост-аϑ тā-р лув-ум. сиwор фикр чӯд -дӣ йид мāнд хойим йи чӣз ваwд. гаẋт чӯг ху йат: хай, ида йат-ум чӣз гāп та-йā? во мис деқон зорδ тило –тӧр ϑуд ху wӣ тақсӣм чедоw дил на-авӯг. даδи лувд: к-аз мӣ сипин-ум мун пулод гумон чӯг ху харид-ум чӯг. ту фāм йам пулод-о аҳан. сиwор лап дарқāр δод ху лувд: э āмақ, чӣз-рат мун аз понд тӧр  гāẋт? мун дар назар та-йā то йи чӣз на-ваwд дас на-бифт,- ху во раwон сут.
	йā соδā деқон во йилāв фикр чӯг ху сāм индер δод дӣ кид одам к-āз мӣ тило дайн-аϑ wӣнч. хойим рост-аϑ ти мāнд сāwд потẋо-р та лувд. но-илоӌ сут ху йи-лāв сиwор дāм тӧри жоẋт ху дараw қӣwд-ов сут. йā йич-аϑ тар зибо на-гāẋт. деқон қасам йоδ чӯ дӣ рост-аϑ wӣ-р лувд. суwор во гаẋт чӯг, амо деқон во пиẋаймон сут ху лувд: мун доw к-аз миф пӣрẋоӌ индер йиw савдо чегоw-ат wӣ ӌой тӧр ӌиwондор харӣд чегоw. ту лув чидом саwдо кин-ум? рагузар аз қāр тӧр суд ху йи лāв нимāw-ат ақорат аз деқон чӯг ху тӯйд
	во мис деқон бāд аз сиwор тайдоw пиẋаймон суд: гандā кор-ум чӯг, агар тақсӣм-ум чӯӌ бедор вӯӌ. мāнд-ти йā бӣ-тарẙ тарум-аϑ сāwд ху потẋо-ри рост-аϑ лувд. пархатā суд ẋоӌ мис лāчӯг ху кузāи тило қати зоẋт ху тар ху чод тӯйд. тар ху ɣан гāẋт: э ɣāн-ик мāш-ам манд лап-аϑ бой сад. э ɣан, йи кузā-индер ɣак-аϑ тило-ум авӯг. wӣ ɣан то wӣн-тат хаẋ-аϑ хуш сат. э ɣан, мун зорδ тӧр ғалч. чӣз-ри?- павст wӣ ɣāн.
	ик wӣ даwрā мун-ум кузā авӯг ху баӌой-ум цā чӯг йи сӯwор пиδо суӌ вуд. дис гумон кин-ум дӣ wӣнт аз мун. йā ти аррāнг вāwд ди потẋори хабар δет. йед ик дас кин-ум, дӣ хуб-аϑ айос-ум потẋо-ри сипор-ум ху аз wӣ азоб халос сāw-ум. ту чӣз лув?- паwст аз ху ɣан деқон. wӣ ɣан лувд: башāнд. йу ху ɣан-ри лувд: хай ту аз дим кузā йи башанд ӌой-индер ба ӌой кин-ат аз ẋоӌ халос кин-ум ху даδ-ум йат.
	деқон тӯйд-ат wи ɣан чоẋт ум чӧр-ā wӣ доw потẋо-ри тило дāчег сипорд-ов. даδ ар ум қоп каwн дарӯн йи ғулā жер δод-ат аз ум кузā барӌой  чӯг. деқон ху кор тайор чӯг ху аз – ум қоп-ак зоẋт ху тар потẋо борго раwон суд. тар-ум фирепт ху аз йасаwули паwст: таруд йи сиwор йат йо нā? пайрā лувд: таруд миϑ индер цондā сиwор  йоδд-ат тезд. на-ваwд мунā потẋо қати кор, лāк-ат аз ар wӣ хӣз индӣδ-ум- лувд деқон. тāр аред индӣδдоw мумкин нист. ху гāп лув аз сāм потẋо-ри нақл кин-ум.
	нā мунā махфи гāп. аз аз wӣ бāд аз потẋо йи йор-аϑ на лув-ум. ноилоӌ деқон –аф рухсат δод, йā ар потẋо хӣз индӣδд ху хаẋ-аϑ лувд: э потẋо, ма к-аз мӣ ат кин ху час, қоп wӣ пиро лāчӯг, йим чӣз кочор?- паwст потẋо. ат кин ху час, ик донд хуш сā-ат шанди, аз шенто тахтабуст сā-лувд деқон. потẋо айрон суд, қоп-ак-ā ум ғем ат чӯг хо чоẋт дӣ ар-ум йи ғулā жер. даδи лувд: хай, чуẋт-ум, аз мим катā жер-ат чӣз вӯӌ тарӯд. деқон айрон суд дӣ йид ғулā жер ас кā таред пиδо суд. амо дароз-аϑ айрон на суд, ху лувд: э потẋо аз дум жер δус қадоқ лувум, му ɣан wаẋт қадоқи лувд, ту ку лув чидом гāп рост. потẋо дар қāр δод дӣ ар зиндон дарӯн аз wӣ патаw-ан.
	 ар зиндон дарӯн деқон айрон суд дӣ охир мун-ум кузā тило қатӣ авӯг. ху ин-гаẋт қати ум кузā-йи ум шакл-ат гула-йи ниẋон δод. даδи лувд, ху йо тавбā йим чӣз хабар сут, йим чӣз сир. зиндонбон пас дивӧр каwӧӌ-аϑ к-аз дӣ донд корҳои деқон wӣнт хо даδ потẋо-ри лувд: потẋо фармон δод ди дêқон тар wӣ хӣз вāр-ан. деқон-аф вӯг, потẋо аз wӣ пāwст: э аблā, ар зиндон-ат чӣз бидарак-аϑ ху ингаẋт қатӣ ақорат чӯг, йā чӣз вуд, чӣз-ри дас кин. рост-аϑ лув. ага нā зан-ан ас тā. деқон лувд: потẋо-йи мерибон мунā йи ẋацбиразӧӌ кузā. замӣн раδ-āн тӧр-аϑ рӣд. аз мун-аф арӯд банд чӯг. аз мун кузā агар ца-циф-ан, азундер халос сāw-ум-ат ху кузā аз дузд чӧд индер вири-йум-ат йā ца на-дакиẋт, аз тар қозӣ хӣз сāм, ху арз кин-ум.
	қозӣ то аз мāш варϑ-аϑ қӣwд-ат лувди хай, ху ниẋона-ен лув, аз даδ кā ар чӣз-ум ар зиндон дарӯн ца чӯг қозири ниẋон δāδ-ум. қозӣ то аз ум кузā вегоw рамид-ат част дӣ мун гāп рост вуӌ, даδ-ти аз ум кузā му-р рамӣд. а потẋо донд авāн мун-ум ар зиндон дарӯн к-аз  ум кузā ху байоδ вӯг хо, ху δӧст қатӣ-ум шакл ашора-т чӯг. потẋо wӣ гāп боwар на-чӯг. рамоди дӣ во га мис ар зиндон аз wӣ wӣδ-ан. пайрā қӣwд ху лувд: ар зиндон дарӯн хист wоẋ-ат мурч фанā-ϑ паδин-ат  дӣ деқон маӌбӯр саwд ху иқрор йоδд.
	потẋо фармон-аф иӌро чӯг. деқон аз кӯрдӯд дарӯн хаẋ-аϑ қӣwд, аз мун зиwоδ-ат рост-аϑ нақл кин-ум тамāш-ри. аз wӣ-аф аз зиндон зиwост ху лувд: лāк сāм ху нақл потẋо-ри кин-ум.
	тар потẋо хӣз-ат аз wӣ вуг. деқон ху ғем тар потẋо ғуɣ хӣз вуг ху лувд: э потẋо, аз дӣ номāқули-йат мāнд ца чуг, дигар мā-кин. ди wоẋ δуд лап цӧẋ-ат би-мазā вуӌ. потẋо аз wӣ δиwин хайол чуг ху ас ху хизматгори римод ди шалоқ аз дӣ δāδ-ан ху ай  кин-ан. деқон к-аз бало халос сут ху тар ху чӧд йат. тило ху зиндагӣ-ри сарф чӯг, ху ɣан-ат зирйот-ен қатӣ бароҳат зиндагӣ чуг, ба мурод-ат мақсад фирепт.