йи ẋāр индер потẋо вуӌ. потẋо-йан арāй ризен ваӌ. миϑ-о вуӌ wӣ ɣан бӣмор сад ху мог. потẋо йилāв мӣϑ рӣд хо лувд-и: бӣ ɣан-аϑ аз ху разен-йон қатӣ на-варδӣм. гāẋт тар ху wазӣр-ен йи ӌой мури ɣанӣӌ талāб-аф. wазӣр-ен-ан аз қалā ниẋтойд, ар дӣ ẋāр-ан дарол δод ху йи беwā кахwой-ан авӯг. йат-ан тар потẋо хӣз, лувд-аф: эй потẋо, ɣанӣӌ-ан тā-р авӯг. 
	хай, потẋо ху сӯр инӌом чӯд-хо, сӯр даwом чу. сур тайор суд-ат, йид-ат дӣ ɣан-ан нāст ху, аз ху ɣан лувд: а ɣан мун-ум ас тā донд авāн авӯг-д к-ас миф мун разен-йон базӣб час. эндер йид дӣ ɣан дӣ хӣз лувд: хуб гāп. ат йид диф модӣӡ ас диф ху разе-ниц нāрм-нāрм булд пā диф-ат ẋӣп аз диф. йи мӣϑ-ат потẋо-йā wӣ ɣан гāẋт тар wӣ лувд: аз миф тā разин-ен қат-и зиндаг-и на-вāрδӣм. индаwд ху тойд ба-қāр. потẋо гāẋт тар ху wазӣр-ен лувд: а wазӣр-ен сā-ат мун ɣан вāр-ат. хай, wӣ ɣан аз ху чод на-чемт. wазӣр-ен лувд сā-ат потẋо-р лув-ат агар ху разен-йон δар киẋт аз сāw-ум. эндер-ат потẋо маӌбӯр сут аз wазӣр-ен-и лувд чорā-ат даwо нист, саw-ат вāр-ат. потẋо-йā –аф wӣ ɣан вуӌ, ху потẋо гāẋт тар ху разин-йон тимāш виц тимāш-р туẋā киẋт ху индаwд-аф ху тойд-аф. хай, азендер гāẋт тар ху ɣан, лувд туẋā диф-р кин ху саāр-и даδ тей-ан. йид диф модиӡ туẋā диф-р киẋт. потẋо лувд: тӯδ-ат ẋоӌ мис му разен-йон-р кӣн ар ӌогā. йид потẋо ɣан сāд ар диф туẋадон сар пāст киẋт паẋч, тӧр аз wӣ байла ẋоӌ-ат тӯδ-и чӯг ху йат. потẋо гāẋт ху лувд аз дӣ диф туẋā мис δāδ аре ху индиӡ-ан ху тей-ан. 
	потẋо-йā wӣ разен-йон ху туẋā-йаф зоẋт ху аз ху ẋāр-ан нахтойд. йид сар хайдор йах гаẋт тар диф лувд: а йахӡон аз мӣ ху туẋā бāẋ кин-ан аз йиw-аϑ мот киẋт. азендер-ат аз дӣ ху туẋā-аф холӣ чӯг, аз дӣ ẋоӌ-ат туδ-аф мис холӣ чӯг-д йид дус-ик аре ẋоӌ-ат туδ-ат дигар паẋч. азендер аз дӣ ẋоӌ-ат тӯδ-аф мис авӯд ху чӯг-аф бāẋ индаwд-ин ху тойд-ин. йи-лāв wахт-ан тойд-ат маwз-аф чӯг. йид сар ғуллā йах гаẋт-д: ā йах-ӡон, йед-аф туẋā хāр-ан ху во тей-ан. хай, йид ғуллā-ат дим маδенц-аф ху туẋā хӯӌ-ат йид сар зил ху-йā ӌой чӯг. во-ан индаwд –ху тар понд-ан δод ху тойд-ан. хай, илав-ан тойд во –аф маwз чӯг. йид сар ғуллā йах гāẋт лувд: э йах, йед-аф ху ẋоӌ-ат тӯδ хāр-ан. эндер дāδ-ан наст хо, ху ẋоӌ-ат тӯδ-аф хӯӌ-ат йид сар ӡил ху-йā ӌой чӯг. индаwд-ан бāд ху цонд ӌой-ан тойд-ат маwз-аф чӯг. йид сар ғуллā йах тар дим маδенц лувд: э йах, царāнг кин-ан, аз чӣ хāр-ан. йид маδенц гāẋт лувд: э йах, к-аз дим сар ӡил хāр-ан, йид на-варδид тайдо мис. азендер йид сар ӡил йах гāẋт тар диф лувд: э йахӡон, аз мун мā-хāр-ат, мун туẋā хāр-ат. дим сар ӡил йах аз дӣ ху туẋā зиwост дифр-и ху диф-аф хӯг ху индаwд-ан ху раwон-ан сад. цонд ӌой-ан тойд ху во-аф маwз чӯг, йид сар ғуллā гāẋт тар дим маδенц ху лувд: э йах к-аз дим сар ӡил хāр-ан, йид пондтайд на-варδид. лувд: э йах-ӡон, аз мун мā-хар-ат, мун ẋоӌ-ат тӯδ хāр-ат. аз дӣ ху тӯδ-ат ẋоӌ мис диф-р холӣ чӯг, хӯӌ-аф ху индаwд-ан ху тойд-ан. 
	ик дӣ донд понд-ан ца тойд, икид сар ӡил йах йи чӣз-аф-и нахӯӌ. йи дӯс дигер-ан тойд ху йид сар ғуллā йид маδенц-аф ху патаwд ху мāш бāди мӣ пондтайд мис на-варδин. йид сар ӡил йах дифā йи дус ӌой тойд ху йат. лувд: э йах-ӡон, йи ẋāр пиδо сут, кинорā аз ẋāр йи чод пиδо δод. арранг ваwд индиӡ-аф ху тар wи чод аз ху wиδ-ан. даδ-ан маӌбӯр сад ху лувд-аф: то ик wӣ тā ӌой сāw-ан ху агар кā чод пиδо δод башанд, агар нā аз тā-т хāр-ан. лувд: аз-ум мис розӣ. 
	индаwд-ан ху тойд-ан тар wӣ ум ӌой –ан фирепт, икā ẋāр-ат икā чод-ан пиδо δод. азендер-ат лувд: а йах-ӡон, ик тар дӣ чод арранг ваwд аз ху wӣδ-ан. хай, тар дӣ чод-ан то ẋом-р фирепт, аз дим сар ғуллā йах-ат миδенц йах хуйā па дишāд сифонт ху лувд: а йах-ӡон, аз хуб-аϑ ар дӣ чод индӣδ-ум. дāδ-ан сифад пā дишад-ат хуб-аϑ ар дӣ чод индӣδд. индӣδд арад ẋинӡум ғал несц. дим ғāц салом чӯг, ẋинӡум лувд: а-ҳа, хуб луқмā-ат мӯ-р йат. йид потẋо разен гāẋт лувд: э мом, аз мун мā-хāр, аз-ум йи тов хего-ри мис нист, аз тāр хизмат-ум. дигар йи чӣз на-варδӣм, ар тā кāл сипаw чāс-ум. эндер-ат ẋинӡум розӣ сад. лувд: хай, муна тā қатӣ шарт, агар суд-ат пал мӣ ху дӣг хаẋпā пеӡ-ум–ат фурд-ат, мун набес-ат, агар нā хāр-ум та ас тā.
	 саāр-ӣ рух δод-ат ẋинӡум индаwд, пар дим йи ғуллā дӣг хаẋпā тӣwд, хомабохт-аϑ ас wӣ лāчӯг ху лувд: а набес, фур ман аз дӣ. йид гāẋт тар ẋинӡум лувд: э мом аз-ум тā хӣз фурдо ẋарминдā, ту наẋтей-ат аз фур-ум. ẋинӡум розӣ сат. ẋинӡум наẋтойд-ат йид потẋо разен аз дӣ хаẋпā ар калвор чӯг ху, па ху йах-ӡон дāчӯг па дишāд. ик дӣ тӧр цонд тов ас дим хаẋпā спонд-ат, тайор чӯг. йиw -даw чеб ар дӣг бун лāчуг ху аз ẋинӡум-и қӣwд, лувд: э набес, аз дӣ-ат чӣз-р лāчӯг. лувд э мом, сӣр-ум на-сад-ат аз дӣ δаw чеб-ум тā-р ла-чуг. ẋинӡум лувд: э набес, тā мом ошдод, тā мом сӣр аз дӣ мис хуб-аϑ тозā ки. потẋо разен аз дум дӣг тозā чӯгху зинод. ẋинӡум гāẋт тар потẋо разен. лувд: а набес, манд-ум ас тā набосдорӣ-йум қабӯл чӯг. аммо йиw дигер шарт йаст. йи бахбӯст-ат пар мим раδон гарδā дигер агар хӯг-ат му набос-ат агар нā, хāр-ум ас тā. ẋинӡум лувд к-аз дӣ ху бахбуст вуг ху кар дим ғуллā дӣг wиδд. йид похт пар дим ху раδон дигер гарδā ɣак чӯг ху похт тайор чӯг ху лувд: а набос к-аз дӣ дигер хāр. лувд: э мом, аз-ум тā хӣз ẋарминдā, ту наẋте-йат аз дӣ хāр-ум. ẋинӡум аз чуд наẋтойд-ат потẋо разен аз дӣ гӯẋт-ат гарδā фук-аϑ пā ху йах-ӡон дā-чӯг. ат аз ẋинӡум қӣwд. лувд: э мом, йед тайор-ум чӯг, ẋинӡум ар чод индиδд. чоẋт фук-аϑ гӯẋт-ат гарδ-ā тайор лувд: ā нибос, манд-ат му набос. 
	йид меϑ лувд вигā сад, йид ẋāб рухн сад. йид меϑ лувд душанбе, кāл афтā, кāлзинêд. потẋо разен лувд, ху кāл зинод-ат ẋинӡум лувд гāẋт тар дим. лувд: а набес мӯ-р мис ар дӣ далқан ẋац каш кин. потẋо разен ар далқāн ẋац чӯг ху йоц пā wӣ паδид. йид далқāн лувд wурв δод бираққаст wорвд. потẋо разен аз ẋинӡум лувд: а мом, ẋац каш сад, ẋинӡум тар кунӌ чо калзинайоӌ. сад чо ғемтор нāст ху аз потẋо разен лувд: а набес ẋац вāр ху мун кāл тӧр кӣн. потẋо разен аз дӣм каш ẋац айод ху ар ẋинзум кāл чӯг. лувд: ай набес, йам уч каш. потẋо разен во лувд шито ẋаци зоẋт ху ар ẋинӡум кāл чӯг. лувд: ай набос йим шито. митоват потẋо разен далқāн қатêϑ wарвоӌ-аϑ аз дим ẋāц зоẋт ху вуг ху ар ẋинӡум кāл чӯг байлā-ϑ лувд ай набос йим уч каш, митов-ат далқāн қатӣ-аϑ ар ум мāғз гарδонт. ẋинӡум ӌирағд-ат потẋо разен далқāн мис ум мāғз тӧр инӌӯвд, ẋинӡум wеẋт ху мог. аз дим ẋинӡум потẋо разен кар wӣ чо патеwд ху гӯр чӯг. ат ху йах-ӡон аз дишāд хамбонт ху ар чод-ан индиδд аз дӣ чӯд-аф тозā здӯг, йид потẋо разен wиẋез зоẋт ху сат  тар ẋинӡум –а тар ум хазинā. хазинā wиẋид индӣδд арум ẋинӡума банди аз дӣ озод чӯг, индӣδд ар йи дигер хазинā аред мурδā ар чӣз-аϑ ахсон-ат бад-ат бало. аз дӣ фук-аϑ тозā чӯг. азед наẋтойд ху гāẋт тар дӣ бандӣ лувд: а врадāр ар-чидом тимāш-р хуш ваwд, кундер-аϑ ниϑт-ат ар чидом-р на-ваwд тар ху ẋāр-аф тойд, йид банди фук индаwд ху тӯйд тар ху ẋāр-ат ик дāδ потẋо разен-он лувд кар дӣ хонā –ан наст. 
	йи мӣϑ-ат кар дӣ ẋāр потẋо-йā сӯр суд. даδ потẋо разен-йон, йид сар ғуллā –ат йид маδенц к-аз дим сар ӡил-аф тар сӯр на-лакчӯг-аф. дāδ-ан расаwд аз хо, ху индаwд-ан ху тойд-ан тар сӯр. ат йим сар ӡил йах дифā малā хаẋ чӯг хо, ху кāфẋат куртаи панаwд ху тойд. ар сӯр фирепт, йид сӯр наwжод, азед индаwд хо, ху йахӡон тар пиро-ϑ тойд. wеδ-т наwжидоw тӧр-ат йи поδ кафẋ ху-йā биносч.
	 ат потẋобачā азед хẙнчи тар ниwанӌ ӌой-ан сад. пандтер-ат потẋобачā к-аз дӣ йи поδ кāфẋ авӯг. йā ошиқи дам кахой суд. гаẋт чӯг ху йат тар ху ẋāр. гāẋт тар ху пид, лувд: э пид, аз то соиб-и ми кафẋ на-вири-йум, ху сӯр на- наwзимб-ум. потẋобачā-раф одам дā-чӯг ху ар дӣ ẋāр хона пас хонā дарол δод. фук па пеδ-аф аз дӣ кафẋ қоил киẋт қоил на-саwд. ас ẋāр-ан наẋтойд индиδ-ан ар ẋинӡум малā. арум-ан δаw потẋо разен-ат аз дим сар ӡил-аф па циму δоӌ. потẋо пуц гāẋт тар диф лувд: ху пеδ тар мун кин-ат уф-аф ху пеδ тар wӣ чӯг па уф пеδ йā кафẋ қоил на-сẙд. потẋо пуц гāẋт тар диф лувд: па дӣ цаму чӣз. потẋо разен-йон –аф лувд: паде мāша гуӌ. wал йи тов арранг ваwд паде час-ум. суд цаму патӧр чӯг падум йи хишрӯй ғāц. потẋо пуц аз дӣ кафẋ пā дим пеδ чӯг, йид кафẋ умā. азендер потẋо пуц тӯйд тар чод хо ху пидр-и лувд: а пид, ху ɣанӣӡ-ум наw-авуг. дӣ пид аз сар-аϑ  дӣ сӯр инӌувд йи афтā-ац дӣ сур наwзимт к-аз дим потẋодухтар вуг. потẋобачā –ат потẋодухтар-ан ба тахт-ат бахт-ан наст-ат мӯр-ан рухсат δод, йи шатак маркāб-ан мӯр дāчуг линг-ат лах пор Басӣдум δод, байлāйум ар ху чод фирепт.