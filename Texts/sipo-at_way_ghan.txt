йи ẋāр индер йи сипо вуӌ. ви-йā йи ɣани хубшакл-ат хубсурат виц иди ик wи ẋāр индер аз хишрӯ-йи ум ӌинаw пиδо насуӌ. икā сипо ман на ẋāб-ат на мӣϑ йи соат мис аз ум хӣз тар йи ӌой-аϑ сидо на- варδод. доим-аϑ аз ум посбони чӯӌ. ху дил-индер-аϑ лувд дӣ ман аз агар тар йи ӌо наwкарӣ ца сāм, мунā-ти йи йор мун ɣин айост. ик дӣ ӌāт тар йи ӌой-аϑ на-сут. дифā диф аwол ар танги δод. ар диф хонā диф зинда-ги-ри йи чӣз-аϑ на-рид. wӣ ɣан йи лāв қарор чӯг ху дāδ охир-ри лувд wӣ-ри ди ту-ат аз ру-йи муаббати мун ху наwкари-ат чокари-ат патаwд ху дигар мāш аwол ар танги δод-ат ту мāн ик дас кин дӣ тар йи ӌо наwкарӣ са ат аз ниϑ-ум. сā, мāш-ри хурок-ат пуẋок даркор. мāш мис дигар ӌинāw зиндаги кин-ан. йā ум чӧр дар фикр δод. аз ас тā тоқā-аϑ лāчегоw на на-вāрδи-йум. wӣ ɣан гāẋт тар wӣ дӣ ту ик дон фикр мā-кин-ат аз тāри йи гāп δāм. агар ɣаникā ум дил бад ца ваwд аз wи ти киẋт. аз тā-р дар борайи йи шахс нақл кин-ум. йā ум чӧр даδ лувд: нақл кин. йā wӣ ɣан даδ зоẋт аз дӣ нақл. 
	йи ẋāр индер йи шаẋс вуδӌ. йā ик дас зӯр-ат пāлаwон вуӌ дӣ цонд пāлаwон-ан мис wӣ вāр наδод. wӣ -йā мис йи ɣан вад. йā мис лап хушрӯй-ат зебо вад. йā ар хонā йич-аϑ на-наст. амиẋā фук ӌой-аϑ сат. цон одам-ен-ан аз ум чӧр лувд дӣ та-йā царангӣн ɣан дӣ йā йич-аϑ ар чӧд на-нӣϑт-ат фук ӌой-аϑ гāрδд. wӣ-йи лувӌ-ди: аз-ум йак бор тар ӌингал сут, фӣл-ум wӣнт дӣ кӯҳ ӌинāw, йи ҳимор ум дāм тӧр аз-ум лап фӣл ар ӌӣнгал wӣнт-ат ик дим ӌӣнāw фӣл-ум йак-ум бор wӣнт. дӣ дим дāм тӧр ик дас рāг чизи тозā фикр-ум чӯгдӣ ик ид йи йор-аϑ wӣ кор. аз-ум даδ ас ẋоӌ пā йи катā дирахт-ум сифод ху ар уф хоẋ-ум ас ху ӌой чӯг. йā фӣл йат ху ум дирахт пā бер ху хартум қати-йи аз –ум ҳимор ас ху дам тӧр зоẋт ху ар замӣн рабӯйд ху хубаϑ тойд чаро чег. аз wӣ ҳимор дарӯн йи аwрати парӣчерā берӯн сат. ум сӯрат-ум то wӣнт-ат уẋ пā мун на-рӣд. даδ аз дирахт тӧр-ум ар ум хӣз хāвд. йā мис то аз мун wӣнт-ат тар мун хӣз йат. ум қати-йум ху айш наwзимт. бāд аз дӣ уми йи wурɣи тоб δод ху аз ху ӌебаки зиwост ху гире-йи аз wи δод. аз-ум аз ум пāwст: дӣ чӣӡ-ри ик дас кини? ум даδ лувд: мунā мун чӧр ӌодугар-ат нангдор. йā ху ɣан тар йи йор-аϑ боδ на-киẋт. аз ху йи йор-аϑ ниẋон на-δет. ик дӣ ӌāт ар ẋāр на нӣϑт-ат ху ӌодугари қати фӣл аз ху чӯӌ ху аз мун ху падāм киẋт-ат ар сāро доим гāрδд. аз ẋоӌи wӣ мāн йи ӌонwар мис тар мун хӣз наздик –аϑ йато на-вāрδӣд. аз-ум аз руйи ик дӣ wи кор ман аз хусумат наwади ну кас қати наздики чӯг-ат нур қати-йум сад-ум кас қати вид. аз дим ресмон гиреҳ ат арāй дигер рӣӌ. к-аз wӣ мӣϑ мāн йā ху ɣан ар чӧд нигā на-киẋт.
	wӣ сипо-йā wӣ ɣан ху нақл тайор чӯг ху, даδ гāẋт тар ху чӧр: ҳиӌ wахт-та ɣаники башāнд гандā на- саwд. даδ йид дим чӧр тар дим гāẋт ху лувди: эй мāшӯқа-йи ман, ар чӣз-та ман ту ца луви, аз ик wи тӧр кин-ум. wӣ ɣан лувди: мун ӌāт ху хотир ӌāм кин-ат мун ӌāт йич-аϑ фикр мā-кин. аз тāри йи даста-йи гул дāкин-ум, агар час дӣ ик кид гул қоқ ца сāwд, фāмд аз мун гино наwжод, агар нā йи чӣз гуно –аϑ на-кин-ум. даδ йи дастā гул wӣр дāчӯг ху йā аз wӣ зоẋт ху тӯйд тар дигар ẋāр ху йи амӣрзодā хӣз чокари нӧст. к-аз дим гулдастā ман ҳар мӣϑ-аϑ тар базм-ат маӌлиси амӣрзодāи ху қати айод.
	йид зимистон мис йат йи ӌой –аϑ гул на-рӣд, пажмурдā-ан сат. йи мӣϑ –ат ик кид амӣрзодā ху амнишӣн-ен қати ност-ат, гāẋт тар уф дӣ ми зимистони сард индер на гулистон-индер-ат на бустон -индер гул нарӣӌ-ат ик мӣ сипо ӌо ик мāн мис йи гули тозā йаст. дӣ аз дими аз кā авӯӌ? wӣ амнишӣн-ен-ан дар ӌиwоб лувд-анди мāш-ан мис айрон. дāδ ик дӣ амӣрзодā аз сипо паwст, ат дӣ ӌиwоб δоди: к-аз дӣ гулдастā-йи мун ɣан wахти тайдо му-ри дāчӯг ху лувд ди тонац ик кид гул тозā-аϑ тā ӌо ца райст, фāм дӣ аз-ум пок-ат бӣ-гуноҳ -ат агар ик кид гулдастā пажмурдā ца саwд фāҳм-дӣ мун-ум гуно чӯӌ.
	 йā амирзодā аз дӣ ẋуд ху фикр чӯг-ди ик дӣ сипо-йā икā дӣ ɣан хойим сеҳргар-ат wахти тайдо, аз ди гулдастā дӣ-р дā-чӯг дӣ йид боwар киẋт-ат, йā ман хуб-аϑ дигар ӌиwон-ен қати ху айш наwзимт. аз ди-йи даδ дӣ сипо-ри мис лувд. йид сипо-йи лувд дӣ мунā-ти му ɣан бойад дас кор йич-аϑ на-киẋт. ик дӣ тӧр ман ик кид амӣрзодā дӣ қати лоғ киẋт-ат йид бāзан қāр киẋт, бāзан боwари на-δет. 
	рӯз-о вуд-иди ик дӣ амӣрзода-йан δāw наwкар-ан вад. wāδ-ан хубсӯрат вад. йиw даδ аз дӣф-р мол-ат динйо-йи бисйор дāкиẋт ху лувди: аз тā-ти тар дӣ сипо-йā, дӣ ẋāр абоз-ум. ту тар дӣ мулк сā ху ик дӣ сипо-йā ар-рāнг вāwд, дӣ ɣан қатӣ ҳамбистар са. ик кид ӌиwон даδ дӣ амӣрзодā гāпи зоẋт ху тар ди сипо-йā тар дӣ wилойат сут. 
	тар-ум фирепт ху йи болохонā индер иӌорā нӧст. дāδ йид йи далолā зан зив δед чӯг ху тар сипо-йā wӣ ɣан хӣз абоẋт. йид далолā тар сипо-йā тар wи ɣан хӣз сат ху, дӣ ғаδā-йā дӣ хабар умри δӧд. йилāв тāриф аз дӣ чӯг. лувди: йи шахс тар ми мāш wилойат йач дӣ йā тā тӧр ошиқ суӌ. wи-йā даwлати бисйор, йи ẋāб ас wи тар ху хӣз лāк-ат йā тā-р мол-ат дунйо дāкиẋт. дим дāδ лувди: тар му хӣз аз wӣ рими агар йā мӯ-р хуш ца йоδд аз к-аз дӣ кор wӣ қати кин-ум. йā далолā бāд к-аз дӣ ӌиwон тар дим хӣз верд. йид кахwой тар дӣ лувд дӣ к-аз дим ɣаник азу ман δāр кин-ди йид мāш сир фош мā-киẋт, дӣ мис лувд дӣ аз-ум аз дим сипо-йā wӣ ɣан wӣнт-ат йид мӯ-р чандон хуш на-йат, аз дим-ум то wӣнт-ат мун дил биӌо сут. аз дӣ дим-ри лувд ху аз дим ӌиwоб δāδ. йид дӣ тойд ту сā ху асбоб-ат анӌом фук-аϑ зоз ху йед тар мун хӣз ху дигар ар wахт-ац-ат ца мун қатӣ ваw. йид бāд к-аз дим ғāц қабӯл киẋт ху сāwд пас ху wез-ат wилом. 
	йид ӌиwон даδ сāwд тар ум далолā хӣз ху умри йилāв пӯл дāкиẋт хо, ху мол-ат ҳол зозд ху тар дим сипо-йā дӣ ɣан хӣз йоδд. йид то ба дӣ йато-ац йи чоҳ чант ху wӣ тӧр йи паланг пӯст зозд ху рабезд. йид ӌиwон йат ху ху wези барӌой чӯг хо, аред индиδд-ат дим лувд: ту мāн сифāн дӣ паланг пӯст тӧр-ат аз пухтипаз кин-ум. йид ӌиwон пас би-тару тарум сифедо баробар wӣ паланг пӯст тӧр δод ар wӣ чоҳ дарун. хонā-йи ху тӧр зоẋт. нолā пай чег-ат сипо-йā дай ɣан лувд-дӣ ту ором сā, мӯ-р лув дӣ ту-ат ас чидом ẋāр-ат, чӣз мақсад қати-ат йат. чи аз тā тару–йи абоẋт. дӣ ӌиwон фук-аϑ дим-ри рост-о лувд-о на-варδод, фақат дар бораи ик-кум гулдастā-йат ӌо-йи ик wи амӣрзодā дим-ри лувд ху, дигер йи чӣз-аϑ на-лувд. йид ɣиник фāмт дӣ ид кор амирзодā-йā, даδи лувд дӣ тимāш-аф хоиẋ чӯг дӣ аз гино кин-ум. дӣ ӌат ҳозир кар дӣ гӯр ху дāрδ тӯɣ.  
	йид амӣрзодā цонд wахт филди аз дӣ ӌаwон дарак дарак нист. аз донишманд-ен паwст-ди мун-ум йи одам ху-йā тар фалон ӌой рамод, аз wӣ мāндац дарак нист. тамāш чӣз маслиҳат δāδ-ат? дāδ-ан лувд ди мāш мис йи чӣз-аϑ маслиҳат δедоw на-вāрδийан. ту ик дис кин йи дигер одам ху-йā ик тар wӣ ӌой-ат ца рамод, аз дӣ мис рамӣд. йā амӣрзодā во йи дигер ӌаwон ху-йā ик тар дӣ ху чокар-ā тар ди wилойат абоẋт. йид мис сāwд ху ик  ар wӣ чоҳ δӣд. аз дӣ wāхт wувд мост наwжод-ат аз дӣ диф одам-ен дарак на-сут. 
	йи рӯз-ат йид бāд хубаϑ аз дӣ сипои ху қати зоẋт ху арум ност-ат аз дӣ сипойи тар дӣ чӧд рамод. йид сипо тар ху чӧд йоδд, йи чӣз-аϑ на-фāмт дӣ ɣан мис дӣ-ри йи чӣз-аϑ на-лувд. бāд аз цонд wахт дӣ даδ аз наwкар-ени амӣрзодā йā хубаϑ гап сар чӯг. дим дӣ ɣан лувд-ди ту са ху аз wӣ амӣрзодā меҳмон вāр. йид бāδ саwд ху аз амӣзодā цонд одам-ен қати тар ху  чӧд қӣwд. дāδ мис қабӯл кин-ан. йид амӣрзодā то йоδд-ат йид сипо к-аз дим гулдастā зозд ху дāкиẋт ху ɣан-р. йид дӣ ɣан лувд: мун-ум то ик мāнац йи чӣз гуно на-чӯӌ, йим гулдастā йида шойиди δет. ум чор лувд: рост лувд. йид бāд аз дӣ аз аҳwоли ик уф δаw ӌāwон-ā уф нақл зоẋт. йид дим чӧр то аз дӣ ẋуд-ат айрон рӣд. йид ɣаник даδ сат тар уф ӌаwон-ен хӣз ху лувд: аз ар тамāш хӣз мардивон  абоз-ум, тимāш дим қати аз дӣ чоҳ ниẋтей-аф.  
	 дāδ-ан азед ниẋтойд ди диф-ā диф мӯй сар-ат диф бон аз гарми фук-аϑ риẋч. йид дим чор мис йат ху лувди аз-ум нур амӣрзодā меҳмон чӯӌ, wӣ-рум нематҳои гуногун пӧхч-ум. тамāш мис тарум саwат. бāд аз меҳмонӣ āз аз тамāш озод кин-ум. амо ху умр индер ик дӣ ранг тӧр кори бад мāкин-аф. йи одам мис ик дӣ ӌинāw фиреб мā-кин-ат. дāδ-ан мис лувд ди дигар мāш то қийомат –ац ик дӣ ӌинаw кор на-кин-ан. 
	дāδ сипо-ат wӣ ɣан-аф диф-ри либоси наw пушондā чӯг ху дар ҳузури амӣрзода хӣз айод-аф. амӣрзода  аз диф wӣнт ху паwст-ди диф-ри чӣз сут дӣ диф мӯй сар-ат бон-ат бурут мис риẋч. дӣ сипо паwст лувд:  аз диф хубаϑ паwс, дāδ тари ӌиwоб кин-ан, диф-аф гинойи азӣм чӯг. амӣрзодā йилāв тар диф чӧẋт ху фāмти, диф-аф мис аз дӣ фāмт ху дӣ пеδ бер-аф аз ху патаwд ху дар нолāн-ат фиғон-ан сат. бāд лувд-аф ди икид сипо-йā дӣ ɣан одами нек, ẋāб то мӣϑ ху чӧр ӌāт бедор вад. йā сипо-йā ди ɣан ик дӣ wахт ар йи дигер малā вад. диф гāпи ẋуд ху аз-ум индери лувд: эй амӣрзодā, аз-ум икā аwрат ту-ат аз мун ӌодугар ҳисоб чӯг-ат мун гулдастā-рат боwар на-чӯг. ту-ат ху но-дони мāлум чӯг. к-аз дӣ фāм йо нā дар каломи ҳақ лувд-ди икā одам тар ӌаннат сāwд дӣ дуруғ на-лувд, дуздӣ на-киẋт, ӌодугари-ат сеҳр мā-киẋт, бечорагон озор мā-δет-ат уф-ри мадад-гор ваwд. хуб-аϑ хушодоб-ат нексиришт ваwд. ту-ат аз мун гумони бад чӯг. аз дойим Қурони маӌӣд ẋойум. аз ар чӣз ар тā дил ца ваwд, аз фāм-ум. ту нафāм чӣ пок-ат чӣ но-пок. ҳозир йи оҳ ца тāж-ум паδиси. 
	амӣрзодā аз дим гāпи ẋуд ху wӣ танā индер ларзā δод. ẋарминдā-ат ẋармсор сут. оқибат тар сипо гāẋт ху лувд: эй сипо, мун-ум гунойи азӣм чӯг, ту аз мун гино наwжӣс, аз мун рухсат δāδ, тā-ри та зиндаги-ри то охири умр арчӣз лозим ца сāwд āз аз тā тāмӣн кин-ум, ту дигар наwкари мис мā-кин. ар ху чӧд ниϑ ху хурсандонā зиндагӣ кин. 
	бāд хубаϑ  аз диф рухсат парӌӯвд ху индāwд ху тӯйд тар ху ẋāр-ат, дāδ-ан ба мурод-ат мақсад фирепт.