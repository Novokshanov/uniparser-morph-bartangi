mīθo vawd deqon xu zimc čīriӡ čūg. nigamon az zimc darūn yi kuzā nax̌tūyd. kuzā ɣem tarabo čūg dī ya az tilo ɣak. wī xu umri inder yak bor mis tillo nawinčat, lap kambaɣal vūǰ. to tilo tör wī cem δodat ikdon xuš sud dī iloǰaθ nist. x̌apasti kuzā az zamin zox̌t xu ar yi qopkaywnd δod xu yi ǰoy diger barǰoy čūg. ik dī waxt inder az δar yi suwor piδo sud. deqoni ar xu zorδaθ fikr čūgdī agar ik dī odam kaz dim kuzā ca wīntat potx̌ori xabar ca δet az mun bagandagi kix̌t. bedör ikkid dī qīwvum az wī barobar taqsim  kinan. 
	suwor xu pondtör rawon vud. deqoni yilāv tamox̌o az wi čūg xu tar xu xīz wī qīwd. suwor tar wī xīz yat salom ču xu  pawst: e virod, čīz gāp tayā, dī az pondat mun ca qipont. deqon xūraθ luvd: arǰoca dī nawīnč. bīdarakaθum qīwd az dī. mandri ca naqīwǰum ikā bedör vuǰ. dī ri ičaθ naluvum az. bād tar suwor gāx̌t: e virod, tu čas xu luv mur kaz mif δaw x̌oǰ inder čidom bedör? yā darqār δod xu: e x̌oǰpuc čīzrat az mun dim  bidarak gāp avan az pond tör garδont. xu daδ vo rawon sut. yi lāv pond tūyd. deqon vo yilāv čurt xur δod xu ar wi zorδ wošwoš δod: xoyim ik dī odam azum kuzā tiloqati wīnč, dond avān pas muni xu qār sifont. mānd arrāng ca vawd sawd xu potx̌o xīz ti luvd.
	vo az rāguzar daraw kīwdow sut. amo yā ičaθ naniɣux̌t. xax̌dör daraw qīwdow sut: ay virod, mānd yed, rostaθ tār luvum. siwor fikr čūd dī yid mānd xoyim yi čīz vawd. gax̌t čūg xu yat: xay, ida yatum čīz gāp tayā? vo mis deqon zorδ tilo –tör θud xu wī taqsīm čedow dil naavūg. daδi luvd: kaz mī sipinum mun pulod gumon čūg xu xaridum čūg. tu fām yam pulodo aҳan. siwor lap darqār δod xu luvd: e āmaq, čīzrat mun az pond tör  gāx̌t? mun dar nazar tayā to yi čīz navawd das nabift, xu vo rawon sut.
	yā soδā deqon vo yilāv fikr čūg xu sām inder δod dī kid odam kāz mī tilo daynaθ wīnč. xoyim rostaθ ti mānd sāwd potx̌or ta luvd. noiloǰ sut xu yilāv siwor dām töri žox̌t xu daraw qīwdov sut. yā yičaθ tar zibo nagāx̌t. deqon qasam yoδ čū dī rostaθ wīr luvd. suwor vo gax̌t čūg, amo deqon vo pix̌aymon sut xu luvd: mun dow kaz mif pīrx̌oǰ inder yiw savdo čegowat wī ǰoy tör ǰiwondor xarīd čegow. tu luv čidom sawdo kinum? raguzar az qār tör sud xu yi lāv nimāwat aqorat az deqon čūg xu tūyd
	vo mis deqon bād az siwor taydow pix̌aymon sud: gandā korum čūg, agar taqsīmum čūǰ bedor vūǰ. māndti yā bītarẙ tarumaθ sāwd xu potx̌ori rostaθ luvd. parxatā sud x̌oǰ mis lāčūg xu kuzāi tilo qati zox̌t xu tar xu čod tūyd. tar xu ɣan gāx̌t: e ɣānik māšam mand lapaθ boy sad. e ɣan, yi kuzāinder ɣakaθ tiloum avūg. wī ɣan to wīntat xax̌aθ xuš sat. e ɣan, mun zorδ tör ɣalč. čīzri? pavst wī ɣān.
	ik wī dawrā munum kuzā avūg xu baǰoyum cā čūg yi sūwor piδo suǰ vud. dis gumon kinum dī wīnt az mun. yā ti arrāng vāwd di potx̌ori xabar δet. yed ik das kinum, dī xubaθ ayosum potx̌ori siporum xu az wī azob xalos sāwum. tu čīz luv? pawst az xu ɣan deqon. wī ɣan luvd: bašānd. yu xu ɣanri luvd: xay tu az dim kuzā yi bašand ǰoyinder ba ǰoy kinat az x̌oǰ xalos kinum xu daδum yat.
	deqon tūydat wi ɣan čox̌t um čörā wī dow potx̌ori tilo dāčeg sipordov. daδ ar um qop kawn darūn yi ɣulā žer δodat az um kuzā barǰoy  čūg. deqon xu kor tayor čūg xu az – um qopak zox̌t xu tar potx̌o borgo rawon sud. tarum firept xu az yasawuli pawst: tarud yi siwor yat yo nā? payrā luvd: tarud miθ inder condā siwor  yoδdat tezd. navawd munā potx̌o qati kor, lākat az ar wī xīz indīδum luvd deqon. tār ared indīδdow mumkin nist. xu gāp luv az sām potx̌ori naql kinum.
	nā munā maxfi gāp. az az wī bād az potx̌o yi yoraθ na luvum. noiloǰ deqon –af ruxsat δod, yā ar potx̌o xīz indīδd xu xax̌aθ luvd: e potx̌o, ma kaz mī at kin xu čas, qop wī piro lāčūg, yim čīz kočor? pawst potx̌o. at kin xu čas, ik dond xuš sāat šandi, az šento taxtabust sāluvd deqon. potx̌o ayron sud, qopakā um ɣem at čūg xo čox̌t dī arum yi ɣulā žer. daδi luvd: xay, čux̌tum, az mim katā žerat čīz vūǰ tarūd. deqon ayron sud dī yid ɣulā žer as kā tared piδo sud. amo darozaθ ayron na sud, xu luvd: e potx̌o az dum žer δus qadoq luvum, mu ɣan wax̌t qadoqi luvd, tu ku luv čidom gāp rost. potx̌o dar qār δod dī ar zindon darūn az wī patawan.
	 ar zindon darūn deqon ayron sud dī oxir munum kuzā tilo qatī avūg. xu ingax̌t qati um kuzāyi um šaklat gulayi nix̌on δod. daδi luvd, xu yo tavbā yim čīz xabar sut, yim čīz sir. zindonbon pas divör kawöǰaθ kaz dī dond korҳoi deqon wīnt xo daδ potx̌ori luvd: potx̌o farmon δod di dêqon tar wī xīz vāran. deqonaf vūg, potx̌o az wī pāwst: e ablā, ar zindonat čīz bidarakaθ xu ingax̌t qatī aqorat čūg, yā čīz vud, čīzri das kin. rostaθ luv. aga nā zanan as tā. deqon luvd: potx̌oyi meribon munā yi x̌acbirazöǰ kuzā. zamīn raδān töraθ rīd. az munaf arūd band čūg. az mun kuzā agar cacifan, azunder xalos sāwumat xu kuzā az duzd čöd inder viriyumat yā ca nadakix̌t, az tar qozī xīz sām, xu arz kinum.
	qozī to az māš varθaθ qīwdat luvdi xay, xu nix̌onaen luv, az daδ kā ar čīzum ar zindon darūn ca čūg qoziri nix̌on δāδum. qozī to az um kuzā vegow ramidat čast dī mun gāp rost vuǰ, daδti az um kuzā mur ramīd. a potx̌o dond avān munum ar zindon darūn kaz  um kuzā xu bayoδ vūg xo, xu δöst qatīum šakl ašorat čūg. potx̌o wī gāp bowar načūg. ramodi dī vo ga mis ar zindon az wī wīδan. payrā qīwd xu luvd: ar zindon darūn xist wox̌at murč fanāθ paδinat  dī deqon maǰbūr sawd xu iqror yoδd.
	potx̌o farmonaf iǰro čūg. deqon az kūrdūd darūn xax̌aθ qīwd, az mun ziwoδat rostaθ naql kinum tamāšri. az wīaf az zindon ziwost xu luvd: lāk sām xu naql potx̌ori kinum.
	tar potx̌o xīzat az wī vug. deqon xu ɣem tar potx̌o ɣuɣ xīz vug xu luvd: e potx̌o, az dī nomāquliyat mānd ca čug, digar mākin. di wox̌ δud lap cöx̌at bimazā vuǰ. potx̌o az wī δiwin xayol čug xu as xu xizmatgori rimod di šaloq az dī δāδan xu ay  kinan. deqon kaz balo xalos sut xu tar xu čöd yat. tilo xu zindagīri sarf čūg, xu ɣanat ziryoten qatī baroҳat zindagī čug, ba murodat maqsad firept.