vuǰ navuǰ yi Yatīmak vuǰ. wīyā yi mom vic. dī don xu umrinder yak bor mis tar vaǰ na nix̌tūyǰ. panawdoat xegowr wī mom gadoī čūǰat wuǰi wīr. miθo vuǰdī wī mom gāx̌t tar wī luvǰi: e nabos to condaθ az tor tažum, tuat mis mand ɣulā suǰ. yak bor tar xu yorat rafiq čas wāδ cond koren kinan. tu yidā yakbor mis az malā nanix̌tey. wī mom wīr dar nasiāt satat yā mis dar fikr δod. bād nax̌tūyd tar dargo xu yi moθi zox̌t xu rawon sut. xīlak ǰoy tūyd –at dar fikr δod: tar čidom taraf sām. 
	xay, az qišloq nix̌tūydat yi ǰo dond lap čirm wucand. Yatīmk x̌oǰ yat xo luvd: aǰab ta dāδ az mun naxaran. xu cem biδemt xo, xu moθ awolā uf tor čūg. wāδan fukaθ mog. bādī qalam zox̌t xo, xu moθ töri niviščd: ba yak δedoi mu čil dewan alok sat. xay, az dī nivišč xo vo rawon sut. 	
	xilak ǰoy tūydat cond dax̌tat biyabon sar čug, yi ǰoyyatidi yi qẙl wīr dičor sut. ar um qẙl don lap x̌arpoǰ sifc yastd ar yakdigaran zarwin. Yatimak to az dif sifcen wīntat vo dar larzā δod xo luvd: udlo čil dewum δodat dāδt mānd az mun xāran. ender mis xu cem biδemt xo xu moθ awolā čūg. awoli čūgat x̌arpoǰsifcenan xučxučak sat. voyi xu moθ  tör nivišč: ba yak δedoi mun čil dewan alok sad. bād xu māɣz inǰīvd xu xubaθ čurtonī sutd azum  aǰab zūr palavonat mi dond waxtum ar xonā nosč. munā zibd doimum dar safar vuδǰ. Yatimak dif don fikr xu dil inder nawzimt xu vo tar pon δod. 
	alqissa, xilak ǰoy tuyd, digar pontayd mis way navarδed. am tux̌nāat, am gux̌nāat pond tezd, oqibat maǰbūr sut, digar wiyā arakat narid, yi žer bun avuǰ xu pa um ber ax̌ovd. xay, yid x̌āb ba rūz mubaddal satat xor pal čug, garmi az wī δodat agā sut. Yatīmak indawd xo mawzmawz tar pond δod. xay, cond šošzorat cond žerzor tay čūgat tar yi dāxt firept. tar um dax̌ti nazar čugd na kālat na peδ. ayron sut xu rīd. az mimt az carāng sār kinum. oxir dīr ik das fikr yatd az ik mim mobayn dāx̌tum zox̌t xu rawon sām. yoyum  mugat, yoyum rīd. 
	alqissā, cond ǰoyi dim dax̌t δodat yi malā ot sut, badi δostat peδ inder quwat piδo sut xu tīztīz pand pay tayd. xay, tar wi malā xīz firept, indawd arum, čux̌t arum yid malā das sir fason yastd, fuk ǰoyaθ tozā čuǰin, ber rost čuǰin. dīg arδon* tör um ɣem bawin čuǰīn. xay, digar man Yatīmak –r yitaryi at ӡiluqqast zibud pi arδon dīga um ɣem sont tīzaθ čux̌tid gūx̌t arum indombax̌ čūǰat pox̌čand as wī. Yatīmak sar ɣullā axson zox̌č xu dawomi čūg xegow samaǰaθ. az dī tayor čūg sīr sut. az digar gūxt ar yi ǰuwol tanbā čūg xūr tux̌ār. xay, dim ǰuwol barǰoy čūg xo, xu moθ zox̌t xu δod xu wewz xu sarake tör ax̌ovd. luvd yi dūs xu dām δām. bād tar xuδm δod.
	 yid miθ vigā sadat dewenan ozir sad. yikid čöd bād vuδǰ duwozdā vrodarā. dāδ duwozdā virodār sar ɣullā sar pirodat, dāδ digaran di dām törat tar xu čodan nazdik sadat, ik dond sad metr digarat ik di sar ɣullā virodā pufpuf xoksor adux sut. bād sari qāran sat xu tīzan sat divör –an at čūg xu indīδdan. Yatīmakan wi moθ –an az wi kāl ber tīžd xu ika sar ɣullā viro az wī moθtör daraw xax̌aθ x̌oyd sut. um tör niviščd: yi δedoi mun moθ qati čil dewan alok sat. dewenan kaz dī an to x̌udat ar yakdigaran zarwīn sat xu tör az yakdigaran zibad xu az sāman balyā az dī čod nix̌toyd. tar dargoan nix̌toyǰ arāq ar uf šawšaw tezd. nafāman kaz dī balo carang az xu xalos kinan. xay, amdigaran pay pawst sat carāng māš kinan az xu čod az dī zwoδan. ikā sar ɣullā virod gāx̌t tar dif: tama mānd xubaθ fikr kinat, yā yi kaltak qatay čil dew zoǰat māšan cond. māš yi luqmā mis wīr nasawam. xay, luvd digar mānd iloǰ nistat sar piro mānd az ar wī xīz indīδum. čux̌taf binīdum tima zibanaf. xay, yid dvör at čūg xu indīδd. sut tar wi kāl xīz bar sari ӡuq δedat yā daraw marɣan sẙd. yid az sām xu wux̌ binêst xo xu kol čukč pa sitan xu az dī čod zibud. dī virodaran čox̌čidi ux̌ pa dī nistat tar dargo nix̌tūyd xu wêx̌t.  digar mānd yiw mis ar dī xīz zarā nakix̌t. oqibatat dāδ dewenan ik das xulosāan yat, māš boyad sān tar potx̌o xīz wīr kinan xabar yat dī ziwêstow vārδīd. dāδan toydat Yatīmak agā sut xo indawd, čox̌td wī moθ wī kalvewz nist. indawd ar paygā xo qadami δödat wī nazar wex̌t wī moθ tarum. luvd: udlo! kar mī čud ikim moθ mis pond tezd, don ǰāt fuk čīzaθ arẙ tayorā, awqot puxčīn, ber wiδǰinat amo odam nist. bād nax̌tūyd tar vaǰ, yid mīθ x̌āb sat. luvd: e, az mānd tar kā sām. ber wiδǰin, gūx̌t yast, nusčum arẙd δaw arāy rūz. xay, indiδǰ ar čod xo, xu ǰawol ɣemi at čūǰ, gūx̌t ziwosč xo davomi čūǰ xego. ar cond vīr fort xūǰ xo, xu ǰawol ɣemi incuvǰ xu ax̌ovd. 
	qissa anǰāvum dāδ dewenan fux̌ –drum tör potx̌o xīz fireptd: ay potx̌oyi olam, māš xonā inder das pālawon nix̌tūyǰd yakbor δedoi wī kaltak qatī čil dew zent. potx̌o to dif gāp x̌udat xuš sut. luvd: sawat zozaf  az wī xu vāraf. dāδan xayol čūgd potx̌ot māšr yordam kix̌t. potx̌o vo az difaθ ramod. virodaran maǰbūr sat xo toydan. dim x̌āban rux čūgat sārakian xu malā xīz ǰām sat, kaz wī sar ӡul viroan xuyā maǰbūr čug xu luvdan: yakumat ӡul tu, duyumat šut tu, pa tāt yā nakix̌t. luvdat az wī xu daδan az wī zox̌t xu toydan. xay, yid dew larzā kix̌tat indīδd, čox̌č Yatīmak ɣal nosč nêxtör. yid sut salom wīr čug xu tazīm xu luvd: e pālavoni mašҳur, potx̌o tar xu xīz taklīf tā čūǰ. dew to das luvǰat, yā xu martabāyi baland ču xu pawst az dew, azu tar potx̌o xīz cond miθ pond. dew larzālarzā ǰawob δod: azūd tarum nimrūz pand mis nist. xay, das di vawd luvd, toydan. Yatīmak xu moθ qati piroti dew dī damtör, az čodan nix̌toyd. Yatīmak čox̌čd yozdā dewi digaren tar dargoan wirovǰ. daδ yozdā dewan az x̌oǰ yač xu Yatīmak  ran tāzīm čūǰ. Yatīmak piroat dewen dī damtör xu toydan tar pond mānd oroi suxan difr nistde az x̌oǰ tar yakdigar gap na δāδan. 
	alqissā, az sām araq ar difr tūydat, tar qasr potx̌oyan firept. ar qasran daromad čūd, potx̌o cem δod Yatīmaktör xu luvd: ey pālawon, fāmd čīz ǰātum az tā qīwd? Yatīmak luvd: nawizonum čīz ǰātat mu qiwd, azum ilmi ɣayb nax̌oyǰ. qasrbon dewenan cem tar cem sat xo, xu dilen inderan luvd: aqīqat pālawon yid vuǰ das suxan potx̌or yid ca kix̌t. potx̌oyi dewen gāx̌t tar Yatīmak: munā δaw šart tār. yakum boɣinder aɣdar wum zedo, duyum ǰingal inder šer, um zedo. ar boɣ aɣdar odam nalākix̌t na tud xegat na noš xeg, ar ǰingal šer žoz čeg nalākix̌t. k az dif δaw čīzatd az māš xalos čūg, nomi potx̌oum azat, tamomat tu. Yatīmak gāx̌t tar potx̌o: yi mīθ waxt mūr δāδ az fīkr kinum. xay, luvd bašānd, yi mīθ tār wax̌t. 
	Yatīmak az qasr nax̌tūyd yat yi tozā ǰoy inder xu dar fikr δodat yi kampīr ozir sat luvǰ: e tuat čīz xu kāl inǰūvǰ. Yatīmak čux̌č tar kampīr xo luvǰi: e modar, tu az mun čīz paws. naum aɣdar winčat na šer. azt uf zedo navarδīm, wāδt az mun x̌āran. e, luvǰi tu ɣam makin sāri sa tar potx̌o xīz. yi ɣullā nayzā az wī parǰev vaxti namozat indīδ ar um boɣ. sifan pa tud xox̌, xor pal kix̌tat aɣdalt tā būy az um δetat yā –t  yoδd. to tā paber wirovdat nayzāat zox̌t xu δodat az um yāt mirt. bādat sut tar qasr potx̌o awqotat xūg xu x̌āb tarum māniθ yed tar mun xīz. kaz dī naql Yatīmakr kampīr čug xu zox̌t az wī xu toyd tar xu čod. dim x̌ab kampīr Yatīmakr izzat–at urmat čūg xu dī ber wiδd xu ax̌ovdan. alqissā, inǰāvan dim x̌āb rux ču xu x̌ābaθ indawd xu tuyd tar qasr potx̌o. Yatīmak ar qasr indiδd, potx̌or tāzīm čug xu az potx̌o luvd: mūr yi nayzā dāk digar mūr yi čīzaθ darkor nist. nayzāyi zox̌t xu tūyd tar kampīr malā. x̌āb ax̌ovdat waxt namozi kampīr az wī agā čug. xu nayzā zox̌t xu kar um boɣ, sifod pa tud xox̌. 
	alqissā, inǰāvan, yid rūz safed satat, xor pal čūǰat, yid aɣdal mis piδo δod. az Yatīmak furu pay teždat yid larzālarzāat nayzā az dī δost wex̌t xu ar dim ɣem indīδdat az dim xun nix̌toyd. yid yilav palatak ču xu, um ǰon nax̌tūyd. bād az cond waxt wī Yatīmaka wī ux̌ tar wī yoδd aɣdar rastorǰīnaθ miwc. az xuši az diraxt xāvǰ xu ar xu pūst nawizd. sut xu indīδd ar qasr potx̌o. potx̌oyi dewen az yi korum (balo) tama xalos ču. dew mānd dī gāp bowar nakix̌t. cond pālawonenan vad um vāraf naδodat tut carang vārδod. xay bowar nakini rimi xuyā yi odam aram. potx̌o xuyā yi ɣulom qiwd xu ramod ku sa yimta rost luvd yo duruɣ. ɣulom giryāat nolā kix̌tat x̌oǰ ba x̌oǰ sut wī cem δod aɣdar törd yā rost čūǰīn. awali bowar načūǰ. luvd mumkin yid tar xūδm, az um kāl yoδd nayzā ɣal ar um ɣem xāx̌at um xūn nax̌tūyǰ. bād žex̌tožex̌tt sawd tar potx̌o xīz xu luvd: ey potx̌o, yid rost luvd, yidi waxt az um zoǰ. potx̌oyi xu āli x̌ār ǰīɣ δoǰ xu toydan um tamox̌o. ar boɣan saǰd yā aɣdal rastorǰinaθ risc. xub tamošoan az um čūǰxu, yatan ar qasr xu Yatīmakan taxti zarrintor nosč xub izzatat urmatan az wī čūǰ xu Yatīmak gāxt tar potx̌o luvd: xāb mūr δāδ ǰiwob. sāri vo sām ar ǰingal. potx̌o vo wīr luvd: arang tār ca ford xu dil tör kīn. awqotworīan wīr dāčug xu zox̌t xu indawd xu tūyd tar kampīr xīz. Yatīmak gāx̌t tar kampīr –d: ā nān,aɣdalum zodat šert mānd carāng kinum. luvd: ey bos, ɣam mākin, mi x̌āb tār kinum pāy, kinum az wī ar qanor. barobar x̌ābat indawd xu sa ar ǰingal yi ɣullā žert sifān um tör xu niθ. waxti namozat šert az um žer ber nix̌tezd. kaporat zox̌t xu δodat um māɣztor yāt wirāvd, wayt tis sawd xu id ar um ɣem. yāt gumon kix̌td mun maɣz x̌ičêfč .waxt namoz žer dar rawzā δodat Yatīmakā mis wī ǰon dar rawzā δod. wī δost larzālarzā at kapor az wi δost wex̌t xu δod um māɣz tör pix̌tpix̌tak. šer biwux̌ sat, yā mis cond waxt biwux̌ ridat ba wux̌ yatdi šer ɣalaθ mis biwux̌. daδ ɣanӡīli xapast čūg wum māk tör xu tar x̌ār rawon sat. bād az con waxt az x̌ār časand Yatīmak šer tör siworat yat. tar potx̌o xabar δāδand Yatīmak šer nazuǰ – at zindāaθ um tör siworat yat. potx̌o az xu qasr xu xizmatgoren qati nix̌tūyǰd Yatīmak šer vūǰat pa diraxt buni vusč. bādan Yatīmak wiδd ar qasr xu potx̌oyi āli x̌ār fukaθ qīwd xu ba munosibati az aɣdalat šer xalos sidow ǰāti kaltā ziyofat barpo ču. xay, dim x̌āban xu ziёfat qati rux čūǰat, Yatīmak gāx̌č tar potx̌o: a potx̌oyi olam, mūr iǰozat δā, munā yiwaθ mom, cond waxt az um nawīnč, sām tar um xīz. potx̌o luvd: az dī bedör nist. δod xu xizmatgorenti farmon čil ax̌tur bor az zarat zewar, awqotwori, pux̌okwori wez kinat xu māš az dī ruxsat kinan. 
	bād az dī cond waxt nawžodat, yi odam yat potx̌or luvdd: potx̌o ar čīz farmonat ca δod iǰro sut. čil ax̌tur wezat ca luvd, fukaθen wez ču. potx̌o xu xizmatgor tör farmon δodd ik wāδ duwozdā virodaran ca az dī tar māš xīz ca vug, wāδ vo dī zozan xu ayosan ba ǰoydod dī firepan. bād az yi ošpuxtan dāδ diwozdā virodāran dar peši potx̌o ozir sat. potx̌o gāx̌t tar uf: az mi pālawon zozaf xu firopaf tar mi čod xu az mi xāt zozaf xu vāraf mūr tamāšaf az dī fropt yo nā. xay, Yatīmak dī qati xayru xuš čūg xu dāδ diwozdā dewan dī qati xu indawdan xu toydan. alqissā, xilak ǰoyan toydat Yatīmak dar fikr δod kaz dif diwozdā dew xu qati kā zozum aray ayosum–at digar gax̌t kinan. tar dewen čodan firêptat Yatīmak gāx̌t tar uf «tama mand fukaθ mun qati ka sāwaf. tama aray dew mun qati sawanat digar xu čod xīz niθan». wāδ digaran xuš sat dī xub az māš wžīpt, yi ǰo az māš nazod nā. δaw arayan maǰbūronā wī qatī –an indawd xu toyd. 
	alqissā, čandin regat registonat, čūlat čūlistonan tay čūgat tar Yatīmak ǰoyan firept. wi momi čox̌tdi Yatīmak ax̌tur tör sawor aray dew qati yat. dewen –an wī wezan xambont, xu ar wī xonāan δod lay at yā ufr xāt niviščd az munan siat salomataf firopt xu mun mom δost töraf δod xu dāδan toyd. dewenan xilak ǰoy toydat az ǰingal rupcak ufr dičor δod. pawst az ufd: e dewen timāaf tar kā vad. wāδan tarix umr naql čūg. rupcak luvd: ufr timaaf aǰab biaql nist. Yatīmak az murčak –af x̌oǰ δordat donr yā sutidī pālawon az wī luvat. teyat mun qati az azwī zānum, wī mol xūr kinan taqsim xu kayf kinan. wāδ δāw dewan bowar načūg gax̌tan načūg, yā ɣulādör dī nimbowar vid wirūvd. rupcak luvd: agar bo war nakini az dim xu vax̌ zoz xu yi nul duma kīn pa mun mākat yiw kīn pa xu meδ. yi čīz voqiā ca sawd, pec gārδ xu ay kin. 	
	alqissā, dew vāx̌ čūg um pa māk xu xubaθ az zaboat yā piro xu gax̌taf ču. kampīr ux̌turenr wox̌ weδd nax̌toydd rupcak piro dew um dāmtörat yaten. kampīr xu wox̌wiδd lačūǰ xu az sām indīδd ar xu nabos xīz. um nabos čox̌td wī mom ux̌ paridāat indid, pawsti: e mom, tār čīz sut? e momik rupcak piroat dew wī damtörat yatan. qaror mom, biɣam vaw, ift man az soz kinum. Yatīmak tīzaθ sifod pa dišād xu ba awozi baland qiwd: e rupcak, aǰab noloiqat nist. doimat arāy dew mūr vug, nur yīwaθ. dew to az dī x̌udat pec gāx̌t tar zibo xu az sām žozdid ar ǰingāl xu tar zibo častd pa vāx̌ rupcak kulat diga ɣiravǰā sic. kampīrat um nabosan az balo xalos sat, oromonāan xu zindagi dawom ču. 