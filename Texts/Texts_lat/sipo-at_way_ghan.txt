yi x̌ār inder yi sipo vuǰ. viyā yi ɣani xubšaklat xubsurat vic idi ik wi x̌ār inder az xišrūyi um ǰinaw piδo nasuǰ. ikā sipo man na x̌ābat na mīθ yi soat mis az um xīz tar yi ǰoyaθ sido na varδod. doimaθ az um posboni čūǰ. xu dilinderaθ luvd dī man az agar tar yi ǰo nawkarī ca sām, munāti yi yor mun ɣin ayost. ik dī ǰāt tar yi ǰoyaθ nasut. difā dif awol ar tangi δod. ar dif xonā dif zindagiri yi čīzaθ narid. wī ɣan yi lāv qaror čūg xu dāδ oxirri luvd wīri di tuat az ruyi muabbati mun xu nawkariat čokariat patawd xu digar māš awol ar tangi δodat tu mān ik das kin dī tar yi ǰo nawkarī sa at az niθum. sā, māšri xurokat pux̌ok darkor. māš mis digar ǰināw zindagi kinan. yā um čör dar fikr δod. az as tā toqāaθ lāčegow na navārδiyum. wī ɣan gāx̌t tar wī dī tu ik don fikr mākinat az tāri yi gāp δām. agar ɣanikā um dil bad ca vawd az wi ti kix̌t. az tār dar borayi yi šaxs naql kinum. yā um čör daδ luvd: naql kin. yā wī ɣan daδ zox̌t az dī naql. 
	yi x̌ār inder yi šax̌s vuδǰ. yā ik das zūrat pālawon vuǰ dī cond pālawonan mis wī vār naδod. wī yā mis yi ɣan vad. yā mis lap xušrūyat zebo vad. yā ar xonā yičaθ nanast. amix̌ā fuk ǰoyaθ sat. con odamenan az um čör luvd dī tayā carangīn ɣan dī yā yičaθ ar čöd nanīθtat fuk ǰoyaθ gārδd. wīyi luvǰdi: azum yak bor tar ǰingal sut, fīlum wīnt dī kūҳ ǰināw, yi ҳimor um dām tör azum lap fīl ar ǰīngal wīntat ik dim ǰīnāw fīlum yakum bor wīnt. dī dim dām tör ik das rāg čizi tozā fikrum čūgdī ik id yi yoraθ wī kor. azum daδ as x̌oǰ pā yi katā diraxtum sifod xu ar uf xox̌um as xu ǰoy čūg. yā fīl yat xu um diraxt pā ber xu xartum qatiyi az –um ҳimor as xu dam tör zox̌t xu ar zamīn rabūyd xu xubaθ toyd čaro čeg. az wī ҳimor darūn yi awrati parīčerā berūn sat. um sūratum to wīntat ux̌ pā mun narīd. daδ az diraxt törum ar um xīz xāvd. yā mis to az mun wīntat tar mun xīz yat. um qatiyum xu ayš nawzimt. bād az dī umi yi wurɣi tob δod xu az xu ǰebaki ziwost xu gireyi az wi δod. azum az um pāwst: dī čīӡri ik das kini? um daδ luvd: munā mun čör ǰodugarat nangdor. yā xu ɣan tar yi yoraθ boδ nakix̌t. az xu yi yoraθ nix̌on naδet. ik dī ǰāt ar x̌ār na nīθtat xu ǰodugari qati fīl az xu čūǰ xu az mun xu padām kix̌tat ar sāro doim gārδd. az x̌oǰi wī mān yi ǰonwar mis tar mun xīz nazdik –aθ yato navārδīd. azum az ruyi ik dī wi kor man az xusumat nawadi nu kas qati nazdiki čūgat nur qatiyum sadum kas qati vid. az dim resmon gireҳ at arāy diger rīǰ. kaz wī mīθ mān yā xu ɣan ar čöd nigā nakix̌t.
	wī sipoyā wī ɣan xu naql tayor čūg xu, daδ gāx̌t tar xu čör: ҳiǰ waxtta ɣaniki bašānd gandā na sawd. daδ yid dim čör tar dim gāx̌t xu luvdi: ey māšūqayi man, ar čīzta man tu ca luvi, az ik wi tör kinum. wī ɣan luvdi: mun ǰāt xu xotir ǰām kinat mun ǰāt yičaθ fikr mākin. az tāri yi dastayi gul dākinum, agar čas dī ik kid gul qoq ca sāwd, fāmd az mun gino nawžod, agar nā yi čīz guno –aθ nakinum. daδ yi dastā gul wīr dāčūg xu yā az wī zox̌t xu tūyd tar digar x̌ār xu yi amīrzodā xīz čokari nöst. kaz dim guldastā man ҳar mīθaθ tar bazmat maǰlisi amīrzodāi xu qati ayod.
	yid zimiston mis yat yi ǰoy –aθ gul narīd, pažmurdāan sat. yi mīθ –at ik kid amīrzodā xu amnišīnen qati nostat, gāx̌t tar uf dī mi zimistoni sard inder na gulistoninderat na buston inder gul narīǰat ik mī sipo ǰo ik mān mis yi guli tozā yast. dī az dimi az kā avūǰ? wī amnišīnenan dar ǰiwob luvdandi māšan mis ayron. dāδ ik dī amīrzodā az sipo pawst, at dī ǰiwob δodi: kaz dī guldastāyi mun ɣan waxti taydo muri dāčūg xu luvd di tonac ik kid gul tozāaθ tā ǰo ca rayst, fām dī azum pokat bīgunoҳ at agar ik kid guldastā pažmurdā ca sawd fāҳmdī munum guno čūǰ.
	 yā amirzodā az dī x̌ud xu fikr čūgdi ik dī sipoyā ikā dī ɣan xoyim seҳrgarat waxti taydo, az di guldastā dīr dāčūg dī yid bowar kix̌tat, yā man xubaθ digar ǰiwonen qati xu ayš nawzimt. az diyi daδ dī sipori mis luvd. yid sipoyi luvd dī munāti mu ɣan boyad das kor yičaθ nakix̌t. ik dī tör man ik kid amīrzodā dī qati loɣ kix̌tat yid bāzan qār kix̌t, bāzan bowari naδet. 
	rūzo vudidi ik dī amīrzodayan δāw nawkaran vad. wāδan xubsūrat vad. yiw daδ az dīfr molat dinyoyi bisyor dākix̌t xu luvdi: az tāti tar dī sipoyā, dī x̌ār abozum. tu tar dī mulk sā xu ik dī sipoyā arrāng vāwd, dī ɣan qatī ҳambistar sa. ik kid ǰiwon daδ dī amīrzodā gāpi zox̌t xu tar di sipoyā tar dī wiloyat sut. 
	tarum firept xu yi boloxonā inder iǰorā nöst. dāδ yid yi dalolā zan ziv δed čūg xu tar sipoyā wī ɣan xīz abox̌t. yid dalolā tar sipoyā tar wi ɣan xīz sat xu, dī ɣaδāyā dī xabar umri δöd. yilāv tārif az dī čūg. luvdi: yi šaxs tar mi māš wiloyat yač dī yā tā tör ošiq suǰ. wiyā dawlati bisyor, yi x̌āb as wi tar xu xīz lākat yā tār molat dunyo dākix̌t. dim dāδ luvdi: tar mu xīz az wī rimi agar yā mūr xuš ca yoδd az kaz dī kor wī qati kinum. yā dalolā bād kaz dī ǰiwon tar dim xīz verd. yid kaxwoy tar dī luvd dī kaz dim ɣanik azu man δār kindi yid māš sir foš mākix̌t, dī mis luvd dī azum az dim sipoyā wī ɣan wīntat yid mūr čandon xuš nayat, az dimum to wīntat mun dil biǰo sut. az dī dimri luvd xu az dim ǰiwob δāδ. yid dī toyd tu sā xu asbobat anǰom fukaθ zoz xu yed tar mun xīz xu digar ar waxtacat ca mun qatī vaw. yid bād kaz dim ɣāc qabūl kix̌t xu sāwd pas xu wezat wilom. 
	yid ǰiwon daδ sāwd tar um dalolā xīz xu umri yilāv pūl dākix̌t xo, xu molat ҳol zozd xu tar dim sipoyā dī ɣan xīz yoδd. yid to ba dī yatoac yi čoҳ čant xu wī tör yi palang pūst zozd xu rabezd. yid ǰiwon yat xu xu wezi barǰoy čūg xo, ared indiδdat dim luvd: tu mān sifān dī palang pūst törat az puxtipaz kinum. yid ǰiwon pas bitaru tarum sifedo barobar wī palang pūst tör δod ar wī čoҳ darun. xonāyi xu tör zox̌t. nolā pay čegat sipoyā day ɣan luvddī tu orom sā, mūr luv dī tuat as čidom x̌ārat, čīz maqsad qatiat yat. či az tā taru–yi abox̌t. dī ǰiwon fukaθ dimri rosto luvdo navarδod, faqat dar borai ikkum guldastāyat ǰoyi ik wi amīrzodā dimri luvd xu, diger yi čīzaθ naluvd. yid ɣinik fāmt dī id kor amirzodāyā, daδi luvd dī timāšaf xoix̌ čūg dī az gino kinum. dī ǰat ҳozir kar dī gūr xu dārδ tūɣ.  
	yid amīrzodā cond waxt fildi az dī ǰawon darak darak nist. az donišmanden pawstdi munum yi odam xuyā tar falon ǰoy ramod, az wī māndac darak nist. tamāš čīz masliҳat δāδat? dāδan luvd di māš mis yi čīzaθ masliҳat δedow navārδiyan. tu ik dis kin yi diger odam xuyā ik tar wī ǰoyat ca ramod, az dī mis ramīd. yā amīrzodā vo yi diger ǰawon xuyā ik tar dī xu čokarā tar di wiloyat abox̌t. yid mis sāwd xu ik  ar wī čoҳ δīd. az dī wāxt wuvd most nawžodat az dī dif odamen darak nasut. 
	yi rūzat yid bād xubaθ az dī sipoi xu qati zox̌t xu arum nostat az dī sipoyi tar dī čöd ramod. yid sipo tar xu čöd yoδd, yi čīzaθ nafāmt dī ɣan mis dīri yi čīzaθ naluvd. bād az cond waxt dī daδ az nawkareni amīrzodā yā xubaθ gap sar čūg. dim dī ɣan luvddi tu sa xu az wī amīrzodā meҳmon vār. yid bāδ sawd xu az amīzodā cond odamen qati tar xu  čöd qīwd. dāδ mis qabūl kinan. yid amīrzodā to yoδdat yid sipo kaz dim guldastā zozd xu dākix̌t xu ɣanr. yid dī ɣan luvd: munum to ik mānac yi čīz guno načūǰ, yim guldastā yida šoyidi δet. um čor luvd: rost luvd. yid bād az dī az aҳwoli ik uf δaw ǰāwonā uf naql zox̌t. yid dim čör to az dī x̌udat ayron rīd. yid ɣanik daδ sat tar uf ǰawonen xīz xu luvd: az ar tamāš xīz mardivon  abozum, timāš dim qati az dī čoҳ nix̌teyaf.  
	 dāδan azed nix̌toyd di difā dif mūy sarat dif bon az garmi fukaθ rix̌č. yid dim čor mis yat xu luvdi azum nur amīrzodā meҳmon čūǰ, wīrum nematҳoi gunogun pöxčum. tamāš mis tarum sawat. bād az meҳmonī āz az tamāš ozod kinum. amo xu umr inder ik dī rang tör kori bad mākinaf. yi odam mis ik dī ǰināw fireb mākinat. dāδan mis luvd di digar māš to qiyomat –ac ik dī ǰinaw kor nakinan. 
	dāδ sipoat wī ɣanaf difri libosi naw pušondā čūg xu dar ҳuzuri amīrzoda xīz ayodaf. amīrzoda  az dif wīnt xu pawstdi difri čīz sut dī dif mūy sarat bonat burut mis rix̌č. dī sipo pawst luvd:  az dif xubaθ paws, dāδ tari ǰiwob kinan, difaf ginoyi azīm čūg. amīrzodā yilāv tar dif čöx̌t xu fāmti, difaf mis az dī fāmt xu dī peδ beraf az xu patawd xu dar nolānat fiɣonan sat. bād luvdaf di ikid sipoyā dī ɣan odami nek, x̌āb to mīθ xu čör ǰāt bedor vad. yā sipoyā di ɣan ik dī waxt ar yi diger malā vad. dif gāpi x̌ud xu azum inderi luvd: ey amīrzodā, azum ikā awrat tuat az mun ǰodugar ҳisob čūgat mun guldastārat bowar načūg. tuat xu nodoni mālum čūg. kaz dī fām yo nā dar kalomi ҳaq luvddi ikā odam tar ǰannat sāwd dī duruɣ naluvd, duzdī nakix̌t, ǰodugariat seҳr mākix̌t, bečoragon ozor māδetat ufri madadgor vawd. xubaθ xušodobat neksirišt vawd. tuat az mun gumoni bad čūg. az doyim Қuroni maǰīd x̌oyum. az ar čīz ar tā dil ca vawd, az fāmum. tu nafām čī pokat čī nopok. ҳozir yi oҳ ca tāžum paδisi. 
	amīrzodā az dim gāpi x̌ud xu wī tanā inder larzā δod. x̌armindāat x̌armsor sut. oqibat tar sipo gāx̌t xu luvd: ey sipo, munum gunoyi azīm čūg, tu az mun gino nawžīs, az mun ruxsat δāδ, tāri ta zindagiri to oxiri umr arčīz lozim ca sāwd āz az tā tāmīn kinum, tu digar nawkari mis mākin. ar xu čöd niθ xu xursandonā zindagī kin. 
	bād xubaθ  az dif ruxsat parǰūvd xu indāwd xu tūyd tar xu x̌ārat, dāδan ba murodat maqsad firept.