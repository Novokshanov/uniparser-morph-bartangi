yi x̌ār inder potx̌o vuǰ. potx̌oyan arāy rizen vaǰ. miθo vuǰ wī ɣan bīmor sad xu mog. potx̌o yilāv mīθ rīd xo luvdi: bī ɣanaθ az xu razenyon qatī navarδīm. gāx̌t tar xu wazīren yi ǰoy muri ɣanīǰ talābaf. wazīrenan az qalā nix̌toyd, ar dī x̌āran darol δod xu yi bewā kaxwoyan avūg. yatan tar potx̌o xīz, luvdaf: ey potx̌o, ɣanīǰan tār avūg. 
	xay, potx̌o xu sūr inǰom čūdxo, sūr dawom ču. sur tayor sudat, yidat dī ɣanan nāst xu, az xu ɣan luvd: a ɣan munum as tā dond avān avūgd kas mif mun razenyon bazīb čas. ender yid dī ɣan dī xīz luvd: xub gāp. at yid dif modīӡ as dif xu razenic nārmnārm buld pā difat x̌īp az dif. yi mīθat potx̌oyā wī ɣan gāx̌t tar wī luvd: az mif tā razinen qati zindagi navārδīm. indawd xu toyd baqār. potx̌o gāx̌t tar xu wazīren luvd: a wazīren sāat mun ɣan vārat. xay, wī ɣan az xu čod načemt. wazīren luvd sāat potx̌or luvat agar xu razenyon δar kix̌t az sāwum. enderat potx̌o maǰbūr sut az wazīreni luvd čorāat dawo nist, sawat vārat. potx̌oyā –af wī ɣan vuǰ, xu potx̌o gāx̌t tar xu razinyon timāš vic timāšr tux̌ā kix̌t xu indawdaf xu toydaf. xay, azender gāx̌t tar xu ɣan, luvd tux̌ā difr kin xu saāri daδ teyan. yid dif modiӡ tux̌ā difr kix̌t. potx̌o luvd: tūδat x̌oǰ mis mu razenyonr kīn ar ǰogā. yid potx̌o ɣan sād ar dif tux̌adon sar pāst kix̌t pax̌č, tör az wī bayla x̌oǰat tūδi čūg xu yat. potx̌o gāx̌t xu luvd az dī dif tux̌ā mis δāδ are xu indiӡan xu teyan. 
	potx̌oyā wī razenyon xu tux̌āyaf zox̌t xu az xu x̌āran naxtoyd. yid sar xaydor yax gax̌t tar dif luvd: a yaxӡon az mī xu tux̌ā bāx̌ kinan az yiwaθ mot kix̌t. azenderat az dī xu tux̌āaf xolī čūg, az dī x̌oǰat tuδaf mis xolī čūgd yid dusik are x̌oǰat tuδat digar pax̌č. azender az dī x̌oǰat tūδaf mis avūd xu čūgaf bāx̌ indawdin xu toydin. yilāv waxtan toydat mawzaf čūg. yid sar ɣullā yax gax̌td: ā yaxӡon, yedaf tux̌ā xāran xu vo teyan. xay, yid ɣullāat dim maδencaf xu tux̌ā xūǰat yid sar zil xuyā ǰoy čūg. voan indawd –xu tar pondan δod xu toydan. xay, ilavan toyd vo –af mawz čūg. yid sar ɣullā yax gāx̌t luvd: e yax, yedaf xu x̌oǰat tūδ xāran. ender dāδan nast xo, xu x̌oǰat tūδaf xūǰat yid sar ӡil xuyā ǰoy čūg. indawdan bād xu cond ǰoyan toydat mawzaf čūg. yid sar ɣullā yax tar dim maδenc luvd: e yax, carāng kinan, az čī xāran. yid maδenc gāx̌t luvd: e yax, kaz dim sar ӡil xāran, yid navarδid taydo mis. azender yid sar ӡil yax gāx̌t tar dif luvd: e yaxӡon, az mun māxārat, mun tux̌ā xārat. dim sar ӡil yax az dī xu tux̌ā ziwost difri xu difaf xūg xu indawdan xu rawonan sad. cond ǰoyan toyd xu voaf mawz čūg, yid sar ɣullā gāx̌t tar dim maδenc xu luvd: e yax kaz dim sar ӡil xāran, yid pondtayd navarδid. luvd: e yaxӡon, az mun māxarat, mun x̌oǰat tūδ xārat. az dī xu tūδat x̌oǰ mis difr xolī čūg, xūǰaf xu indawdan xu toydan. 
	ik dī dond pondan ca toyd, ikid sar ӡil yax yi čīzafi naxūǰ. yi dūs digeran toyd xu yid sar ɣullā yid maδencaf xu patawd xu māš bādi mī pondtayd mis navarδin. yid sar ӡil yax difā yi dus ǰoy toyd xu yat. luvd: e yaxӡon, yi x̌ār piδo sut, kinorā az x̌ār yi čod piδo δod. arrang vawd indiӡaf xu tar wi čod az xu wiδan. daδan maǰbūr sad xu luvdaf: to ik wī tā ǰoy sāwan xu agar kā čod piδo δod bašand, agar nā az tāt xāran. luvd: azum mis rozī. 
	indawdan xu toydan tar wī um ǰoy –an firept, ikā x̌ārat ikā čodan piδo δod. azenderat luvd: a yaxӡon, ik tar dī čod arrang vawd az xu wīδan. xay, tar dī čodan to x̌omr firept, az dim sar ɣullā yaxat miδenc yax xuyā pa dišād sifont xu luvd: a yaxӡon, az xubaθ ar dī čod indīδum. dāδan sifad pā dišadat xubaθ ar dī čod indīδd. indīδd arad x̌inӡum ɣal nesc. dim ɣāc salom čūg, x̌inӡum luvd: aҳa, xub luqmāat mūr yat. yid potx̌o razen gāx̌t luvd: e mom, az mun māxār, azum yi tov xegori mis nist, az tār xizmatum. digar yi čīz navarδīm, ar tā kāl sipaw čāsum. enderat x̌inӡum rozī sad. luvd: xay, muna tā qatī šart, agar sudat pal mī xu dīg xax̌pā peӡum–at furdat, mun nabesat, agar nā xārum ta as tā.
	 saārī rux δodat x̌inӡum indawd, par dim yi ɣullā dīg xax̌pā tīwd, xomaboxtaθ as wī lāčūg xu luvd: a nabes, fur man az dī. yid gāx̌t tar x̌inӡum luvd: e mom azum tā xīz furdo x̌armindā, tu nax̌teyat az furum. x̌inӡum rozī sat. x̌inӡum nax̌toydat yid potx̌o razen az dī xax̌pā ar kalvor čūg xu, pa xu yaxӡon dāčūg pa dišād. ik dī tör cond tov as dim xax̌pā spondat, tayor čūg. yiw daw čeb ar dīg bun lāčug xu az x̌inӡumi qīwd, luvd: e nabes, az dīat čīzr lāčūg. luvd e mom, sīrum nasadat az dī δaw čebum tār lačug. x̌inӡum luvd: e nabes, tā mom ošdod, tā mom sīr az dī mis xubaθ tozā ki. potx̌o razen az dum dīg tozā čūgxu zinod. x̌inӡum gāx̌t tar potx̌o razen. luvd: a nabes, mandum as tā nabosdorīyum qabūl čūg. ammo yiw diger šart yast. yi baxbūstat par mim raδon garδā diger agar xūgat mu nabosat agar nā, xārum as tā. x̌inӡum luvd kaz dī xu baxbust vug xu kar dim ɣullā dīg wiδd. yid poxt par dim xu raδon diger garδā ɣak čūg xu poxt tayor čūg xu luvd: a nabos kaz dī diger xār. luvd: e mom, azum tā xīz x̌armindā, tu nax̌teyat az dī xārum. x̌inӡum az čud nax̌toydat potx̌o razen az dī gūx̌tat garδā fukaθ pā xu yaxӡon dāčūg. at az x̌inӡum qīwd. luvd: e mom, yed tayorum čūg, x̌inӡum ar čod indiδd. čox̌t fukaθ gūx̌tat garδā tayor luvd: ā nibos, mandat mu nabos. 
	yid meθ luvd vigā sad, yid x̌āb ruxn sad. yid meθ luvd dušanbe, kāl aftā, kālzinêd. potx̌o razen luvd, xu kāl zinodat x̌inӡum luvd gāx̌t tar dim. luvd: a nabes mūr mis ar dī dalqan x̌ac kaš kin. potx̌o razen ar dalqān x̌ac čūg xu yoc pā wī paδid. yid dalqān luvd wurv δod biraqqast worvd. potx̌o razen az x̌inӡum luvd: a mom, x̌ac kaš sad, x̌inӡum tar kunǰ čo kalzinayoǰ. sad čo ɣemtor nāst xu az potx̌o razen luvd: a nabes x̌ac vār xu mun kāl tör kīn. potx̌o razen az dīm kaš x̌ac ayod xu ar x̌inzum kāl čūg. luvd: ay nabes, yam uč kaš. potx̌o razen vo luvd šito x̌aci zox̌t xu ar x̌inӡum kāl čūg. luvd: ay nabos yim šito. mitovat potx̌o razen dalqān qatêθ warvoǰaθ az dim x̌āc zox̌t xu vug xu ar x̌inӡum kāl čūg baylāθ luvd ay nabos yim uč kaš, mitovat dalqān qatīaθ ar um māɣz garδont. x̌inӡum ǰiraɣdat potx̌o razen dalqān mis um māɣz tör inǰūvd, x̌inӡum wex̌t xu mog. az dim x̌inӡum potx̌o razen kar wī čo patewd xu gūr čūg. at xu yaxӡon az dišād xambont xu ar čodan indiδd az dī čūdaf tozā zdūg, yid potx̌o razen wix̌ez zox̌t xu sat  tar x̌inӡum –a tar um xazinā. xazinā wix̌id indīδd arum x̌inӡuma bandi az dī ozod čūg, indīδd ar yi diger xazinā ared murδā ar čīzaθ axsonat badat balo. az dī fukaθ tozā čūg. azed nax̌toyd xu gāx̌t tar dī bandī luvd: a vradār arčidom timāšr xuš vawd, kunderaθ niθtat ar čidomr navawd tar xu x̌āraf toyd, yid bandi fuk indawd xu tūyd tar xu x̌ārat ik dāδ potx̌o razenon luvd kar dī xonā –an nast. 
	yi mīθat kar dī x̌ār potx̌oyā sūr sud. daδ potx̌o razenyon, yid sar ɣullā –at yid maδenc kaz dim sar ӡilaf tar sūr nalakčūgaf. dāδan rasawd az xo, xu indawdan xu toydan tar sūr. at yim sar ӡil yax difā malā xax̌ čūg xo, xu kāfx̌at kurtai panawd xu toyd. ar sūr firept, yid sūr nawžod, azed indawd xo, xu yaxӡon tar piroθ toyd. weδt nawžidow törat yi poδ kafx̌ xuyā binosč.
	 at potx̌obačā azed xẙnči tar niwanǰ ǰoyan sad. pandterat potx̌obačā kaz dī yi poδ kāfx̌ avūg. yā ošiqi dam kaxoy sud. gax̌t čūg xu yat tar xu x̌ār. gāx̌t tar xu pid, luvd: e pid, az to soibi mi kafx̌ naviriyum, xu sūr na nawzimbum. potx̌obačāraf odam dāčūg xu ar dī x̌ār xona pas xonā darol δod. fuk pa peδaf az dī kafx̌ qoil kix̌t qoil nasawd. as x̌āran nax̌toyd indiδan ar x̌inӡum malā. aruman δaw potx̌o razenat az dim sar ӡilaf pa cimu δoǰ. potx̌o puc gāx̌t tar dif luvd: xu peδ tar mun kinat ufaf xu peδ tar wī čūg pa uf peδ yā kafx̌ qoil nasẙd. potx̌o puc gāx̌t tar dif luvd: pa dī camu čīz. potx̌o razenyon –af luvd: pade māša guǰ. wal yi tov arrang vawd pade časum. sud camu patör čūg padum yi xišrūy ɣāc. potx̌o puc az dī kafx̌ pā dim peδ čūg, yid kafx̌ umā. azender potx̌o puc tūyd tar čod xo xu pidri luvd: a pid, xu ɣanīӡum nawavug. dī pid az saraθ  dī sūr inǰuvd yi aftāac dī sur nawzimt kaz dim potx̌oduxtar vug. potx̌obačā –at potx̌oduxtaran ba taxtat baxtan nastat mūran ruxsat δod, yi šatak markāban mūr dāčug lingat lax por Бasīdum δod, baylāyum ar xu čod firept.